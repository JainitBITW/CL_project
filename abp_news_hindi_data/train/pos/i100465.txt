इस साम्राज्य का नाम 'सुनहरा' क्यों पड़ा इसपर इतिहासकारों में मतभेद है लेकिन 'पीला' रंग पुरानी तुर्की और मंगोल भाषाओँ में 'केन्द्रीय' के लिए भी एक शब्द होता था। यश भी संभव है कि 'सुनहरा' शब्द इस ख़ानत की धनवान स्थिति को देखते हुए लगाया गया हो। 'उर्दू' शब्द मंगोल भाषा में 'महल', 'खेमे' या 'मुख्यालय' के लिए एक शब्द हुआ करता था। तुर्की भाषाओँ में इस से मिलता-जुलता 'ओर्ता' शब्द था जिसका मतलब 'तरफ़', 'विभाग' या 'दिशा' होता था। कहा जाता है कि बातु ख़ान का तम्बू सुनहरे रंग का होता था इसलिए यह भी संभव है कि ख़ानत का नाम उसी से पड़ा हो।