बेरिंजिया पर ऊँट, मैमथ, अमेरिकी सिंह, घोड़े, हिरण, भेड़, भेड़िया और स्तेपी भैंसे जैसे जानवर रहा करते थे। उत्तर अमेरिका में हाथी, बालदार गैंडा और सिंह अब विलुप्त हैं लेकिन वे इसी ज़मीनी पुल के ज़रिये एशिया से वहाँ पहुँचे। अध्ययन से यह भी ज्ञात हुआ है कि वास्तव में ऊँटों का वंश सबसे पहले उत्तर अमेरिका में शुरू हुआ था और ऊँट वहाँ से बेरिंजिया से गुज़रकर एशिया और विश्व के अन्य भागों में पहुँचे। इतिहासकार अंदाज़ा लगते हैं कि बेरिंजिया में मैमथ जैसे भीमकाय जानवरों के बीच रहकर बेरिंजियाई मानव उनके शिकार में माहिर हो गए थे। बाद में जब यह फैलकर अलास्का और उत्तर अमेरिका के अन्य भागों में गए तो वहाँ भी उन्होंने अपनी महारत से बड़े पैमाने पर इन बड़े जानवरों का शिकार जारी रखा। उत्तर अमेरिकी महाद्वीप में मैमथ, मैस्टोडॉन और बालदार गैंडे के विलुप्त हो जाने का यह एक बड़ा कारण माना जाता है।