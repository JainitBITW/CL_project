वचनेश ही फर्रखाबाद से रसिक नामक पत्र मार्च, 1924 ई. से निकाल रहे थे, पर बाद में गयाप्रसाद शुक्ल "सनेही" के आग्रह से यह पत्र "सुकवि" में सम्मिलित कर लिया गया। अब "सुकवि" में उनकी कविताएँ निकलने लगीं। इसके बाद राजा रमेशसिंह के पुत्र अवधेशसिंह फिर साग्रह उन्हें कालाकाँकर लिवा ले गए। उन्होंने वहाँ "दरिद्रनारायण" पत्र का संपादन किया। अवधेशसिंह की मृत्यु के बाद वे फिर फर्रुखाबाद आ गए और तब से अंत तक यहीं रहे। सन् 1958 ई. में वचनेश जी गोलोकवासी हुए।