जिले में ग्रामीण क्षेत्रों में 262 और शहरी इलाकों में 25 सरकारी ‘उचित मूल्य की दुकानें’ हैं जिन पर गरीबी की सीमा-रेखा से नीचे रह रहे परिवारों को 2/- किलो की दर से 25 किलो गेंहूँ मुहैय्या कराया जाता है। चीनी और किरोसिन भी सस्ते दामों पर इन दुकानों के ज़रिये वितरित होता है। कृषि उपज मंडी प्रतापगढ़ में काम कर रही है। सहकारिता विभाग के अंतर्गत जिले में बहुउद्देशीय क्रय-विक्रय सहकारी समितियां भी कार्यरत हैं जो किसानों को खाद बीज और दूसरी चीज़ें उपयुक्त दामों पर बेचती हैं।