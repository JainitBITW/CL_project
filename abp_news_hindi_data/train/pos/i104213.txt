16वीं शती पुर्तगाली साहित्य का स्वर्णकाल है। क्विन्हेंतिस्मो प्राचीन साहित्य के प्रभाव, समुद्र की पुकार और समुद्र पार के देशों के मनोरम आकर्षण का समन्वित रूप है। स्थापीय कला में भी यह प्रभाव दिखाई पड़ता हैं, विशेषकर मानुएलीनो शैली में, जो उस समय के अत्यंत प्रसिद्ध सम्राट् मानुएल प्रथम के नाम पर मानुएलीनो कहलाई। इस शैली की विशेषता है भारतीय मंदिरों से प्रभावित लतावृक्षों के अभिप्रायों से युक्त प्रभूत अलंकरण।