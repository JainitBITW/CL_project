स्वाज़ीलैण्ड अफ्रीका के सबसे छोटे देशों में से एक है — इसकी अधिकतम लम्बाई 200 कि. मी. व अधिकतम चौड़ाई 130 कि. मी. है। छोटे आकार के बावजूद इस देश की जलवायु व स्थलाकृति विविध है — कहीं शीतल व पर्वतमय पठार, तो कहीं उष्ण व शुष्क मैदान | जनसंख्या मुख्यतः नृजातीय स्वाज़ियों की है, जिनकी मातृभाषा स्वाज़ी है। उन्होंने इस साम्राज्य की स्थापना ग्वाने तृतीय के नेतृत्व में अट्ठारहवीं शताब्दी के मध्य में की; वर्तमान सीमाओं का निर्धारण वर्ष 1881 में किया गया। 1903 से 1967 तक स्वाज़ीलैण्ड एक ब्रितानी संरक्षित राज्य था। 6 सितम्बर 1968 को इस देश ने पुनः स्वतंत्रता प्राप्त की।