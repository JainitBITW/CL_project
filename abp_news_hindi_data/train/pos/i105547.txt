स्वाज़ीलैण्ड एक लघु अर्थव्यवस्था का विकासशील देश है। प्रति व्यक्ति सकल घरेलू उत्पाद 7917 डॉलर होने के कारण, स्वाज़ीलैण्ड को अंतर्राष्ट्रीय मुद्रा कोष द्वारा निम्नतर-मध्यम आय वाले देश के रूप में वर्गीकृत किया गया है। इस देश का मुख्य स्थानीय व्यापारिक साझेदार दक्षिण अफ्रीका है। स्वाज़ीलैण्ड की मुद्रा, लीलांगिनी, दक्षिण अफ्रीका की मुद्रा रैंड के अनुसार आंकी जाती है। इसके प्रमुख ग़ैर-अफ़्रीकी व्यापारिक साझेदार संयुक्त राज्य अमेरिका एवं यूरोपीय संघ हैं। देश के रोज़गार का अधिकांश भाग कृषि एवं विनिर्माण के क्षेत्रों से आता है। स्वाज़ीलैण्ड दक्षिण अफ्रीकी विकास समुदाय, अफ्रीकी संघ तथा राष्ट्रमण्डल देशों का सदस्य है।