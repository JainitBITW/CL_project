इनका बनाया हुआ पाइय-लच्छी नाममाला नामक सर्वप्राचीन कोश है। इस ग्रंथ की प्रशस्ति में ही ग्रंथकार ने सूचित किया है कि उन्होंने यह रचना अपनी कनिष्ठ भगिनी सुंदरी के लिए धारानगरी में वि. सं. 1029 में की, जबकि मालव नरेंद्र द्वारा मान्यखेट लूटा गया। यह घटना अन्य ऐतिहासिक प्रमाणों से भी सिद्ध होती है। धारानरेश हर्षदेव के एक शिलालेख में उल्लेख है कि उसने राष्ट्रकूट राजा खोट्टिगदेव की लक्ष्मी का अपहरण किया था। यह नाममाला अमरकोश की रीति से 250 प्राकृत गाथाओं में रचित है, और उसमें कोई एक हजार प्राकृत शब्दों का उनके पर्यायवाची शब्दों सहित संकलन किया गया है। अधिकांश नाम और उनके पर्यायवाची तद्भव हैं। सच्चे देशी शब्द अधिक से अधिक पंचमांश होंगे।