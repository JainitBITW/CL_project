ताशक़ुरग़ान​ ऐतिहासिक रूप से रेशम मार्ग पर एक महत्वपूर्ण पड़ाव हुआ करता था। यहाँ से कई व्यापारिक कारवान मार्ग निकलते थे। यह रास्ते उत्तर में काश्गर, पूर्व में क़ारग़िलिक, पश्चिम में बदख़्शान​ व वाख़ान और दक्षिण पूर्व में चित्राल और गिलगित-बल्तिस्तान के हुन्ज़ा क्षेत्र से होते हुए भारत की मुख्यभूमि की तरफ़ जाते थे। इस क्षेत्र का मध्य एशिया के सुग़्दा इलाक़े से और भारत से गहरा सांस्कृतिक व व्यापारिक सम्बन्ध था और शिलालेखों में यहाँ हिन्द आर्य लोगों के आने-जाने के चिह्न मिले हैं।