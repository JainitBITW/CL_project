सूखे मौसम में नमक के मैदानों की सतह प्रायः सख़्त, शुष्क और ख़ुरदुरी होती है, लेकिन बारिशों के मौसम में यह नम और मुलायम हो जाती है। जिन सूखी झीलों में यह मैदान बनते हैं वे अक्सर छोटे और गोल आकार के निचले हिस्से होते हैं जिनमें पहले तो पानी भर जाता है और फिर वह सूख जाता है। यह पानी वर्षा से या धरती के नीचे से पानी ऊपर रिसने से आ सकता है। दुनिया का सब से बड़ा नमक का मैदान बोलिविया के पोतोसी शहर के समीप स्थित सालार दे उयुनी झील है, जिसका क्षेत्रफल 10,582 वर्ग कि॰मी॰ है । बारिश के दिनों में इन नमक के मैदानों में कभी-कभी कम गहराई वाली झीलें बन जाती हैं जो गर्मियों में वाष्पित होकर विलुप्त हो जाती हैं।