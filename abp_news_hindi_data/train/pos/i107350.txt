यदि मेलानिन कम हो तो आँखों का रंग हरा या नीला, बालों का रंग सुनहरा और त्वचा का रंग श्वेत हो जाता है। मेलानिन सूरज की किरणों में मौजूद हानिकारक पराबैंगनी से रक्षा करता है जो कोशिकाओं को नुकसान पहुँचाता है जिस से त्वचा में झुर्रियाँ पड़ने से लेकर कर्क रोग तक हो सकता है। कम धूप वाले सर्द क्षेत्रों में उत्पन्न हुई मानव जातियों में मेलानिन कम होता है क्योंकि धूप शरीर में विटामिन डी बनाने के लिये आवश्यक है। अधिक धूप वाले गरम क्षेत्रों में उत्पन्न जातियों में शरीर की रक्षा के लिए मेलानिन अधिक होता है। इनमें शरीर पर पड़ने वाला 99.9% पराबैंगनी विकिरण मेलानिन द्वारा रोक दिया जाता है।