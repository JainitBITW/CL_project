भूवैज्ञानिक समय-मान कालानुक्रमिक मापन की एक प्रणाली है जो स्तरिकी को समय के साथ जोड़ती है। यह एक स्तरिक सारणी है। भूवैज्ञानिक, जीवाश्मवैज्ञानिक तथा पृथ्वी का अध्ययन करने वाले अन्य वैज्ञानिक इसका प्रयोग धरती के सम्पूर्ण प्राकृतिक इतिहास में हुई सभी घटनाओं का समय अनुमान करने के लिये करते हैं। जिस प्रकार चट्टानो के अधिक पुराने स्तर नीचे होते हैं तथा नये स्तर उपर होते हैं, उसी प्रकार इस सारणी में पुराने काल और घटनाएँ नीचे हैं जबकि नवीन घटनाएँ उपर दी जाती हैं। विकिरणमितीय प्रमाणों से पता चलता है पृथ्वी की आयु लगभग 4.54 अरब वर्ष है।