दिसम्बर, 1940 में भूतपूर्व मैसूर राजसी राज्य एवं असाधारण दूरद्रष्टा उद्यमी श्री सेठ वालचन्द हीराचन्द के सहयोग से बंगलौर में हिन्दुस्तान एयरक्राफ्ट लिमिटेड की स्थापना के साथ ही भारतीय वैमानिकी उद्यम का श्रीगणेश हुआ। मार्च, 1949 में भारत सरकार इसका हिस्सेदार बन गई और 1952 में इसका प्रबंधन अपने वश कर लिया। हिन्दुस्तान एयरक्राफ्ट लिमिटेड को एरोनाटिक्स इण्डिया लिमिटेड तथा विमान निर्माण डिपो, कानपुर के साथ समामेलित करते हुए 1 अक्टूबर, 1964 को हिन्दुस्तान एरोनाटिक्स लिमिटेड का गठन किया गया। आज भारत भर में एच ए एल की 16 उत्पादन इकाइयाँ एवं 9 अनुसंधान व विकास केन्द्र हैं। इसके उत्पाद-क्रम में देशीय अनुसंधान व विकास के अधीन 12 प्रकार के विमान एवं लाइसेंस के अधीन 13 प्रकार के विमान हैं। एच ए एल द्वारा अब तक 3300 से भी अधिक विमानों, 3400 से अधिक विमान-इंजनों का उत्पादन तथा 7700 से अधिक विमानों एवं 26,000 से अधिक इंजनों का ओवरहाल किया गया है।