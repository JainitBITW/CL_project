तुरंत के आसुत वाष्पशील तैल सामान्यत: वर्णरहित से लेकर हल्के पीले रंग तक के होते हैं, पर बाह्य पदार्थों के कारण इनका रंग लाल से लेकर नीले रंग का हो सकता है। रखने से रंग धीरे धीरे गाढ़ा होता जाता है। इनमें गंध होती है, जो पेड़ की गंध से मिलती जुलती है। वाष्पशील तैल जल में प्राय: अविलेय, या अल्प विलेय, होते हैं, पर ऐल्कोहल, ईथर, वसा और खनिज अम्लों में घुल जाते हैं। ये सामान्यत: द्रव होते हैं, पर कुछ समय तक रखे रहने पर ठोस निक्षेप निकल आते हैं। इनका विशिष्ट घनत्व 0.85 से लेकर 1.18 तक और वर्तनांक ऊँचा होता है। अधिकांश ध्रुवित प्रकाश के तल को घूर्णित करते हैं। सामान्य ताप पर भी ये उड़ जाते हैं, गरम करने पर तो श्घ्रीा उड़ जाते हैं। ये कागज पर दाग नहीं छोड़ते, जब कि ग्लिसिराइड तैल कागज पर धब्बे छोड़ जाते हैं।