बाजार में चढ़ते हुए शेयर के भाव का ग्राफ़ जहां से नीचे की ओर मुड़ता है, उस स्थिति या स्थान को टॉप या शीर्ष कहते हैं। इसी तरह गिरते हुए भाव में ग्राफ़ जहां से चढ़ना शुरू कर देता है, वहीं बॉटम कहलाता है। तकनीकी विश्लेषण में टॉप और बॉटम का बड़ा महत्व होता है। यदि किसी चार्ट में हर अगला टॉप और बॉटम क्रमश: पिछले टॉप और बॉटम से ऊंचा हो, तो शेयर या सूचकांक तेजी के दौर में कहलाता है। इसी तरह किसी चार्ट में हर अगला टॉप और बॉटम क्रमश: पिछले टॉप और बॉटम से नीचे हो, तो शेयर या सूचकांक मंदी के दौर में माना जाता है।