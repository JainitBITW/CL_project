सीस्तान द्रोणी के क्षेत्र में पिछले 5000 सालों से संस्कृतियाँ बस रहीं हैं और यहाँ कई पुरातन स्थल मिलें हैं। इसके ईरान वाले क्षेत्र में शहर-ए-सोख़्ता 3100 ईसापूर्व में स्थापित हुआ था। यह हेलमंद नदी की एक उपनदी पर स्थित था जो अब सूख चुकी है, जिस से इसके निवासियों को मजबूरन यह नगर छोड़ना पड़ा। सीस्तान द्रोणी में अफ़्ग़ानिस्तान का ज़रंज शहर भी है जो मध्यकाल में संस्कृति का एक महत्वपूर्ण केंद्र हुआ करता था, लेकिन अब काफ़ी हद तक रेगिस्तानी रेतों से ढका जा चुका है। यहाँ के दश्त-ए-मार्गो इलाक़े में सिंचाई की नहरों और खेतों के निशान मिले हैं जो अब रेत से भरकर वीरान हुए पड़े हैं। आधुनिक युग में इस क्षेत्र में आबादी बहुत कम है।