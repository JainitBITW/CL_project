इसी महाराणा का यशस्वी पौत्र महाराणा संग्राम या महाराणा साँगा था, जिसने गुजरात के सुल्तान मुजफ्फ़र और दिल्ली के सुल्तान इब्राहीम लोदी को बढ़ने से रोका और मालवे के सुल्तान महमूद को हराकर तीन महीने तक चित्तौड़ में कैद रखा। राजस्थान के प्राय: सभी राणा साँगा का प्रभुत्व स्वीकार करते थे। बाबर से यह 13 मार्च, 1527 को खानवा के युद्ध में परास्त और बुरी तरह से घायल हुआ। इस पराजय से राजपूतों का प्रताप, जो महाराणा कुंभा के समय बहुत बढ़ा और इस समय तक अपने शिखर पर पहुँच चुका था, एकदम कम हो गया। सन् 1528 में महाराणा की मृत्यु हुई। मीराबाई, राणा साँगा की पुत्रवधू थी।