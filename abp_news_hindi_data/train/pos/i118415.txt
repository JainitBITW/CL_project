स्तालिनग्राद के पास सोवियत सैनिकों की विजय ने द्वितीय विश्वयुद्ध का सारा रुख़ बदल दिया। इस विजय के बाद फ़ासी वाद के विरुद्ध यूरोप के लोगों और जापानी साम्राज्यवाद के विरुद्ध एशिया की जनताओं का संघर्ष ज़ोर पकड़ता गया। फ़ासिस्ट सेनाओं की स्तालिनग्राद के पास सख़्त पराजय हुई, पर उन्हों ने एक नयी योजना बनायी और उस का नाम रखा "सिटेडल"। इस योजना के अनुसार फ़ासिस्ट कमान का इरादा था कि कूर्स्क शहर के पास के इलाक़े में सोवियत दस्तों को घेर कर उन का विनाश कर दिया जाए और फिर मास्को पर क़ब्ज़ा कर के लडा़ई को जल्दी से समाप्त कर दिया जाए। फ़ासिस्टों का यह इरादा सोवियत कमान ने भाँप लिया और मोर्चे के कूर्स्कवाले हिस्से पर सोवियत दस्तों ने शक्तिशाली मोर्चेबंदियों का जाल बिछा दिया। 5 जुलाई 1943 की सुबह को फ़ासिस्ट फ़ौजों ने कूर्स्क शहर के पास लाल सेना के दस्तों के ख़िलाफ़ हमले की कार्रवाइयाँ शुरू कर दीं। इस लडा़ई में फ़ासिस्टों ने बेहद बडी़ संख्या में टैंक, विमान और तोपें झोंक दीं। 