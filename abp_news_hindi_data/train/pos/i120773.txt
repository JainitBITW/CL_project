फैनी बर्नी का सर्वाधिक लोकप्रिय उपन्यास 'इवेलिना' है। इसमें उनकी प्रतिभा का विशिष्ट रूप पाठकों के सामने आता है। इवेलिना की नायिका उच्च कुल की एक साधनहीन नवयुवती है जो परिस्थितियों से विवश होकर लंदन के अपरिचित समाज में प्रवेश करती है और भिन्न भिन्न लोगों की विचित्र रहन सहन, क्रियाकलाप, वेशभूषा तथा आचार विचारों का रोचक चित्र अपने पत्रों में अंकित करती है। उपन्यास की पत्रशैली रिचर्डसन की है परंतु नायिका बहिर्मुखी है और अपने व्यक्तित्व को पृष्ठभूमि में रखते हुए वह अपने चतुर्दिक् बाह्य समाज का स्वरूप चित्रित करती है। 