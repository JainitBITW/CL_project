सउदी अरब की सरकारी तेल उत्पादन कम्पनी, सउदी अरामको इस प्रान्त के दहरान शहर में केन्द्रित है। इसके द्वारा लिए गए फ़ैसलों का प्रभाव तेल के दाम पर और पूरे विश्व की आर्थिक स्थिति पर पड़ता है। सउदी अरब के अधिकतर तेल और प्राकृतिक गैस के कूएँ इसी प्रान्त में स्थित हैं - कुछ धरती पर और कुछ तट से ज़रा दूर समुद्र में। 280 किमी लम्बा और 30 किमी चौड़ा ग़वार​ तेल क्षेत्र दुनिया का सब से बड़ा कच्चा तेल पैदा करने वाला क्षेत्र है। यहाँ से तेल रास तनूराह के बंदरगाह भेजा जाता है जहाँ से यह विश्वभर में निर्यात होता है। थोड़ा तेल जुबैल के कारख़ानों में भी भेजा जाता है।