उमयम्मा रानी के बाद शासन करनेवाले राजा थे रवि वर्मा, आदित्य वर्मा और राम वर्मा । मधुरा के नायक्कर वंश के राजाओं के आक्रमण से वेणाड शिथिल हो गया। 1697 में मधुरा सैनिकों ने वेणाड को बुरी तरह हराया। उसने वेणाड पर कई बन्धन डाले, कई नियम थोप दिये। नान्चिनाड के कृषकों को इसका दुष्परिणाम भुगतना पडा। कर वसूल करनेवाले अधिकारियों ने भूमिहीन कृषकों का खून ही चूस लिया। रामवर्मा के शासन काल में अधिकारी और भूमिहीन कृषकों के बीच अनेक झगड़े हुए। एट्टरयोगम और एट्टुवीट्टिल पिळ्ळै दोनों राजा के विरुद्ध खडे हो गये। अपने अधिकार को बनाये रखने के लिए राजा ने ब्रिटिश ईस्ट इंडिया कंपनी तथा मधुरा के नायक्करों के साथ समझौता कर लिया। ये घटनाएँ मार्ताण्ड वर्मा द्वारा अधिकार ग्रहण करने तथा तिरुवितांकूर के बनने का कारण बनीं।