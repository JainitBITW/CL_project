1498 में जब वास्को द गामा कोष़िक्कोड से लौटने लगा तो वे कोलत्तिरि से मिले और उनके क्षेत्र में व्यापार का एकाधिकार प्राप्त कर लिया। 1502 में वास्को द गामा जब दुबारा भारत आया तो कोलत्तिरि ने कण्णूर प्रान्त में भण्डार गृह बनवाने की अनुमति दे दी। सन् 1505 में पुर्तगलियों ने कोलत्तिरि से अनुमति लेकर कण्णूर दुर्ग का निर्माण किया। सामूतिरि के प्रति शत्रुता के कारण कोलत्तिरि ने पुर्तगलियों से अच्छा संबन्ध स्थापित किया। परिणामतः कोलत्तिरि का अरबों के साथ व्यापारिक संबन्ध टूट गया। किन्तु जब उन्होंने देखा कि पुर्तगली अत्याचार कर रहे हैं और लोगों को धर्म परिवर्तन केलिए विवश कर रहे हैं, तो कोलत्तिरि ने सामूतिरि और कुंजालि मरक्कारों से संधि कर ली और पुर्तगलियों के विरुद्ध लड़ने को सन्नद्ध हुए। सन् 1663 में डच्चों ने कण्णूर दुर्ग को अपने अधीन कर कोलत्तुनाड के साथ स्नेह संबन्ध स्थापित किया। 