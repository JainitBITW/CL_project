काबुल नदी की कई उपनदियाँ हैं जिनमें लोगर नदी, पंजशीर नदी, कुनर नदी, आलींगार नदी, बाड़ा नदी और स्वात नदी शामिल हैं। साल के अधिकतर भाग में काबुल नदी में प्रवाह बहुत कम होता है लेकिन गर्मियों में हिन्दु-कुश की पिघलती बर्फ़ से यह भर जाती है। कुनर नदी इसकी सब से बड़ी उपनदी है और यह पाकिस्तान के ख़ैबर-पख़्तूनख़्वा सूबे के चित्राल ज़िले में स्थित चियांतर हिमानी में शुरू होती है और फिर दक्षिण की तरफ़ बहकर अफ़ग़ानिस्तान में चली जाती है जहाँ यह नूरिस्तान से आने वाली बाश्गल नदी से मिलती है। जलालाबाद में कुनर नदी का काबुल नदी से संगम होता है। हालांकि कुनर का पानी काबुल नदी से अधिक होता है फिर भी यहाँ से आगे इस मिली-जुली नदी को काबुल नदी ही कहा जाता है क्योंकि 'काबुल' नाम की सांस्कृतिक, ऐतिहासिक और राजनैतिक अहमियत ज़्यादा है।