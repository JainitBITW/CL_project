उत्तरी अमरीका के कैनाडा, मेक्सिको और संयुक्त राज्य, अमरीका, में अनेक प्राणिउपवन हैं। वस्तुत: वहाँ प्रत्येक नगर में किसी न किसी उपवनों में पशु पक्षियों का संग्रह बहुत अच्छा है। संयुक्तराज्य अमरीका, के प्राणिउपवन अपेक्षया बड़े बड़े हैं और कुछ बहुत बड़े क्षेत्र, 265 एकड़ भूमि तक, में फैले हुए हैं। इनमें ब्रोंक्स का प्राणिउपवन सबसे बड़ा है। इसका समस्त खर्च नगरपालिका वहन करती है। वाशिंगटन में जो उपवन है उसे 'नैशनल जोओलॉजिकल पार्क' कहते हैं। इसकी स्थापना 1889-1890 ई. में आमोद प्रमोद, शिक्षा और प्राणिविज्ञान के अनुसंधान के विकास के लिए हुई थी। यह भी बहुत बड़े क्षेत्र में फैला हुआ है। फिलाडेल्फिया का 'फेयर माउंट पार्क जू' एक दूसरा सुप्रसिद्ध प्राणिउपवन है। यह लंदन के प्राणिउपवन के आदर्श पर 1859 ई. में बना था। इसके निर्माण का प्रमुख उद्देश्य शिक्षा का प्रसार था।