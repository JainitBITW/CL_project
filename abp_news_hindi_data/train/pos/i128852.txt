सुशीला सामद या सुशीला सामंत हिंदी की पहली भारतीय आदिवासी कवयित्री, पत्रकार, संपादक और स्वतंत्रता आंदोलनकारी हैं। हिंदी कविता में ये महादेवी वर्मा और सुभद्रा कुमार चौहान की समकालीन हैं। पश्चिमी सिंहभूम के चक्रधरपुर स्थित लउजोड़ा गांव में मां लालमनी सांडिल और पिता मोहनराम सांडिल के घर इनका जन्म हुआ था। 1931 में सुशीला सामद ने प्रयाग-महिला-विद्यापीठ से प्रवेशिका की परीक्षा प्रथम श्रेणी में उत्तीर्ण किया। फिर 1932 में वहीं से सफलतापूर्वक विनोदिनी और 1934 में विदुषी की शिक्षा पूरी की। इस प्रकार हिंदी माध्यम से ‘हिंदी विदूषी’ होने का गौरव हासिल करने वाली वह भारत की प्रथम आदिवासी महिला भी हैं।