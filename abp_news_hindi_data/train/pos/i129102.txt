इल्लियाँ अत्यंत ही हानिकारक हैं। इनमें से अधिकतर फसलों और वन वृक्षों को हानि पहुँचाती हैं। वास्तव में ऐसा कोई भी पौधा अथवा वृक्ष नहीं है जिसको किसी न किसी जाति की इल्ली हानि न पहुँचाती हो। पिरालिडिडी कुल के प्ररोह छेदनेवाले, सिरपोफेगा और तना छेदनेवाले आरजीरिया और डाइट्रिया ईख को अत्यधिक हानि पहुँचाते हैं। धब्बेदार बोड़ी कृमि और गुलाबी बोड़ी कृमि कपास को हानि पहुँचाती है। आलू शलभ, जो लगभग सारे संसार में पाया जाता हैं गोदाम में रखे आलू को नष्ट कर देता है। नॉकट्यूइडी वंश के स्पोडॉप्टेरा धान तथा घास को, हीलिओथिस दलहन की फलियों को, सिसेमिया गेहूँ को, लेफिगमा मक्का आदि को और प्लूसिया मूँगफली को अत्यधिक हानि पहुँचाते हैं। टिनीया ऊनी कपड़ों, कालीनो आदि को हानि पहुँचाता है। साइटोट्रोगा गोदाम में रखे गेहूँ, मक्का आदि का बहुत बड़ा शत्रु है। इन हानिकारक कीटों के अतिरिक्त कुछ वंशों की जातियाँ लाभदायक भी बहुत हैं। वॉबीसाइडी और सैंटर्नाइडी वंश की इल्लियाँ रेशम बनाती हैं।