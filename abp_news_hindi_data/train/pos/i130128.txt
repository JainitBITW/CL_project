तुर्की में पहली बार राष्ट्रपति और संसदीय चुनाव में मतपत्रों के जरिये चुनाव करवाया गया था। एर्दोगन 2003 से 2014 तक तुर्की के प्रधानमंत्री थे। इसके बाद से वह यहां के राष्ट्रपति बने हुए हैं। अप्रैल 2017 में अपनाए गए नए संविधान के मुताबिक प्रधानमंत्री का पद खत्म कर दिया गया है और नए राष्ट्रपति के पास पहले से ज्यादा अधिकार होंगे। चुनाव जीतने के बाद अपने आवास पर पत्रकारों से बात करते हुए एर्दोगन ने कहा था कि देश की जनता ने राष्ट्रपति पद के लिए मुझ पर भरोसा जताया है।नई व्यवस्था अब तेजी से लागू की जाएगी। उन्होंने कहा कि 88 फीसद वोटिंग के जरिये तुर्की ने पूरी दुनिया को लोकतंत्र का संदेश दिया है। गौरतलब है कि तुर्की में 2016 में सेना ने तख्ता पलट की कोशिश की थी। उसके बाद से वहां आपातकाल लागू है। चुनाव प्रचार के दौरान एर्दोगन और विपक्षी दलों ने कहा था कि जीत मिलते ही आपातकाल को हटा दिया जाएगा। चुनाव के नतीजों पर विपक्षी नेता इंस ने फिलहाल चुप्पी साध रखी है।