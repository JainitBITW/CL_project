कई आधुनिक संगणक प्रणालियाँ संचिकाओं को नुकसान पहुँचने से रोकने के तरीके प्रदान करती है। जो संगणक एक से अधिक प्रयोक्ताओं की सुविधा देते हैं वे संचिका अनुमतियाँ भी लागू करते हैं जिनसे यह नियंत्रित किया जा सकता है कि कौन संचिकाएँ व फ़ोल्डर बना, मिटा या बदल सकता है और कौन नहीं। उदाहरण के लिए किसी प्रयोक्ता को एक संचिका को बदलने की अनुमति हो सकती है पर मिटाने की नहीं, या फिर संचिकाएँ व फ़ोल्डर बनाने की अनुमति हो सकती है पर मिटाने की नहीं। अनुमतियों के जरिए यह भी निर्धारित किया जा सकता है कि केवल कुछ ही प्रयोक्ता किसी संचिका या फ़ोल्डर की सामग्री देख सकें। अनुमतियों के जरिए संचिकाओं में मौजूद सामग्री के अवैध बदलाव या विनाश से बचाव होता है और निजी जानकारी को गोपनीय रखने के लिए अवैध प्रयोक्ताओं को कुछ संचिकाएँ देखने से रोका जा सकता है।