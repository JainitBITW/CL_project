इस खान में पहाड़ के अन्दर सुरंगे कर के और नीचे की तरफ़ खोदकर नमक निकाला जाता है। नमक निकालते हुए ध्यान रखा जाता है कि केवल 50% निकाला जाए और 50% छोड़ दिया जाए जो खान के अन्दर पत्थरीली दीवारों और स्तंभों के रूप में खान के ढाँचे को सहारा दिए हुए है। खोदते हुए यहाँ बहुत से कमरे बन चुके हैं। अगर इसे एक इमारत के रूप में देखा जाए तो कुल मिलकर 19 मंजिलें हैं, जिनमें से 11 मंजिलें ज़मीन के नीचे बन चुकी हैं। सुरंगें पहाड़ के अन्दर 730 मीटर पहुँच चुकी हैं और अगर सभी सुरंगों की लम्बाई मिलाई जाए तो 40 किलोमीटर तक का रास्ता खोदा जा चुका है। यहाँ से निकलने वाले नमक का रंग सफ़ेद, गुलाबी और लाल है और कहीं-कहीं पर लाल और सफ़ेद रंगों की सुन्दर धारियाँ नज़र आती हैं।