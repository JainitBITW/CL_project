खेवड़ा के सम्बन्ध में एक लोक-मान्यता है कि जब सिकंदर महान ने हिंदुस्तान पर धावा बोला तो खेवड़ा के इलाक़े में उसकी फ़ौजें आई। वहाँ देखा गया कि उनके घोड़े पत्थरों को चाट रहे थे। ग़ौर से देखने पर मालूम हुआ कि उनमें बहुत नमक था और पूरे पहाड़ों में नमक था। तभी से यहाँ से नमक निकाला जा रहा है। मुग़ल ज़माने में उत्तर भारत में बहुत सा नमक राजस्थान की सांभर झील से आता था लेकिन उस से कहीं ज़्यादा खेवड़ा से निकलकर हिन्दुस्तान-भर में बेचा जाता था। कुछ हस्तशिल्पी इस पत्थरीले नमक की तश्तरियाँ और दीपक बना के बेचा करते थे।