हाथियों के अन्य अंगों की आंतरिक रचना सामान्य होती है। नासा एवं ओष्ठ के द्वारा बने हुए शुंड के अतिरिक्त इनके अन्य अंगों में कोई विशेष परिवर्तन नहीं होता। फुप्फुसावरणी गुहा की अनुपस्थिति इन जंतुओं की मुख्य विशेषता है। इनके उदरीय वृषण, द्विशृंगी गर्भाशय तथा प्रादेशिक एवं परानिकामय अपरा विशेष उल्लेखनीय हैं, क्योंकि साइरेनिया गण के जंतुओं में भी ये विशेषताएँ मिलती हैं। अनुमानत: साइरेनिया गण की उत्पत्ति इन्हीं प्राचीन शुंडी जीवों से हुई हैं।