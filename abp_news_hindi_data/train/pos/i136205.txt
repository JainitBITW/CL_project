सीकर शहर के मध्य माधो सागर तालाब के पास स्थित राजकीय संग्रहालय सीकर में शेखावाटी क्षेत्र की पुराधरोहर को संजोकर शेखावाटी के गौरवशाली वैभव को प्रदर्शित किया गया है| सीकर संग्रहालय की स्थापना का उद्देश्य शेखावाटी क्षेत्र की कला-पुरा सामग्री को संकलित कर संरक्षित करना है ताकि इस महान विरासत को आने वाली पीढ़ियों के लिए सुरक्षित किया जा सके। सीकर संग्रहालय की स्थापना सार्वजनिक निर्माण विभाग द्वारा निर्मित भवन में पुरातत्व संग्रहालय विभाग राजस्थान, जयपुर द्वारा की गई है। इस संग्रहालय का विधिवत उद्घाटन 2006 में किया गया|संग्रहालय को आठ दीर्घाओं में विभाजित किया गया है और इन दीर्घाओं में शिलालेख, उत्खनन से प्राप्त सामग्री, पाषाण प्रतिमाएं, लघुचित्र, सिक्के और कलात्मक पुरावस्तुओं को प्रदर्शित किया गया है|