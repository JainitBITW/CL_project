कहीं कहीं कार्बोनेटयुक्त जल गुफा की छत से टपकने लगता है। टपकते पानी की कुछ भाग वाष्पीकृत होकर उड़ जाता है और उसमें विलेय कैल्सियम कार्बोनेट टपकनेवाले स्थान पर अवक्षेपित हो जाता है। एक ही स्थान पर बूँदों के बारंबार टपकने ओर उसी स्थान पर कैल्सियम कार्बोनेट के निरंतर अवक्षेपण से एक स्तंभाकर राशि बन जाती है, जिसे स्टैलेक्टाइट कहते हैं। इसी प्रकार की क्रिया गुफा के फर्श पर टपके हुए जल के वाष्पकरण से भी होती है और उससे भी अवक्षेपित कार्बोनेट से ऐसी स्तंभाकर आकृति बनती है जो फर्श से छत की ओर बढ़ती है। इन आकृतियों की स्टैलेग्माइट कहते है। कभी कभी स्टैलेग्माइट एक दूसरे की ओर बढ़ते हुए मिलकर गुफा की छत से फर्श तक का सतत स्तंभ बना देते हैं। कभी इस प्रकार अवक्षेपित कार्बोनेट की राशि का कोई विशिष्ट रूप नहीं होता। ऐसी अवस्था में उसे कैल्क निसाद, टूफा या ट्रैवर्टाईन कहते हैं। किन्हीं किन्हीं गुफाओं में इस प्रकार अवक्षेपित कार्बोनेट की मात्रा इतनी विशाल हो जाती है कि ऐसे कार्बोनेट से व्यवसाय चल सकता है।