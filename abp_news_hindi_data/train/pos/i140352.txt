नदी के मार्ग में सबसे पहला महत्वपूर्ण निक्षेपण केंद्र पहाड़ के तल में उस स्थान पर होता है जहाँ वह पार्वत्य प्रदेश छोड़कर मैदान में प्रवेश करती है। काफी बड़े बड़े गोलाश्यम और छोटी बड़ी बटियाँ, जो घाटी में पार्वत्य भाग में सुगमता से लुढ़कती हुई चली आती है, नदी के मैदान में प्रवेश करते ही तल में बैठ जाती हैं। इस प्रकार पहाड़ों के तल भाग में एक निक्षेप बन जाता है, जिसे जलोढ शंकु, अथवा पंखा कहते हैं।