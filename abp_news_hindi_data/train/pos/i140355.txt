जलोढ़ शंकु और डेल्टा के बीच के भाग में नदी बहुधा मौसमी बाढ़ और उतार से प्रभावित होती रहती है। बाढ़ के समय नदी में इतना पानी आ जाता है जो उसकी घाटी में नहीं समा सकता। फलत: वह दोनों किनारों के ऊपर से होता हुआ कुछ दूर तक फैल जाता है। जो प्रदेश इस प्रकार बाढ़ के प्रभाव में आ जाता है, उसे बाढ़ मैदान कहते हैं। उस भाग में नदी की धार की गति मुख्य धार की अपेक्षा बहुत कम हो जाती है, जिससे वहाँ प्रचुर मात्रा में मिट्टी और बालू निक्षेपित हो जाती है। इसके विपरीत बाढ़ के समय मुख्य धार की गति साधारण समय की गति से बहुत अधिक होती है, इसलिये वहाँ अपरदन बढ़ जाता है और नदी पहले जमा की हुई बालू और मिट्टी को काटकर ले जाती है।