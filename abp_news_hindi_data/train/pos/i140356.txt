जैसा पहले उल्लेख किया जा चुका है, नदी की चेष्टा अपनी घाटी को निरंतर गहरा कर, अपरदन के चरमस्तर पर पहुँचाने की होती है। घाटी की गहराई बढ़ जाने पर बहुधा ऐसी स्थिति आ जाती है कि बाढ के समय भी पहले वाली बाढ़ के मैदान तक न पहुँचने पाए। ऐसी दशा में नदी एक नया बाढ़-मैदान बनाती है। पुरानावाला बाढ़-मैदान नदी वेदिका कहलाता है। बहुधा नदी की घाटियों में अभिनव तल से काफी ऊपर दोनों किनारों पर, अथवा एक ही ओर, इस प्रकार की वेदिकाएँ दिखाई पड़ती है। कहीं कहीं तो 2-3 या और भी अधिक वेदिकएँ क्रमश: एक दूसरी के ऊपर विभिन्न तलों पर मिलती हैं। उनके अध्ययन से नदी की घाटी के विकास का इतिहास जाना जा सकता है।