समुद्र में रहनेवाले नाना प्रकार के शल्कधारी जंतुओं के मरने के उपरांत उनके शल्क समुद्रतह में संचित होने लगते हैं। तरंगों के प्रवाह से बहुधा ये शल्क इधर उधर लुढ़कते रहते हैं, जिससे कालांतर में वे टूटकर चूर हो जाते हैं और नदी द्वारा लाई हुई बालू और मिट्टी में मिल जाते हैं। अधिकांश शल्क कैल्सियम कार्बोनेट के बने होते हैं और इस प्रकार कैल्सियममय अवसाद, बालू और मिट्टी बनती है। शुद्ध मिट्टी, अथवा बालू, के स्तर केवल उन्हीं स्थानों में संचित हो पाते हैं जहाँ शल्कधारी जीव प्राय: अनुपस्थित हों। कभी कभी शल्क टूटने से पूर्व ही अवसाद में दब जाते हैं और उस अवस्था में वे ज्यों के त्यों सुरक्षित हो जाते हैं। इस प्रकार सुरक्षित शल्कों को जीवाश्म कहते हैं।