डिट्रायट संयुक्त राज्य अमरीका, एवं संपूर्ण विश्व के मोटर गाड़ी उद्योग का बृहत्तम निर्माणकेंद्र है। इस उद्योग की वृद्धि और उन्नति में संलग्न रैंसन ओल्ड्स, हेनरी लीलैंड, डॉज ब्रदर्स, तथा हेनरी फोर्ड नामक संस्थान उल्लेखनीय हैं। युद्ध के पूर्व संपूर्ण राज्य की 50% मोटर गाड़ियाँ डिट्रायट में बनती थीं। मोटर गाड़ियों क प्रमुख उद्योग के अतिरिक्त लोहा, इस्पात, ताँबा, युद्धक विमान, साबुन, ऐल्यूमिनियम, लकड़ी आदि के उद्योग यहाँ अत्यधिक विकसित हैं। डिट्रायट नगर का सीधा संबंध कैनाडा के अन्य नगरों से सुरंग, रेलों तथा पुलों द्वारा है। इस नगर में लगभग 60 अस्पताल हैं, 22 पुस्तकालय, कई संग्रहालय, कलाभवन, वेन विश्वविद्यालय, डिट्रायट विश्वविद्यालय, मारीग्रूम, एवं मर्सी कालेज, तथा डिट्रायट इंस्टिट्यूट ऑव टेकनोलाजी हैं।