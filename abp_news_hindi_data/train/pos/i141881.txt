हान चीनी चीन की एक जाति और समुदाय है। आबादी के हिसाब से यह विश्व की सब से बड़ी मानव जाति है। कुल मिलाकर दुनिया में 1,31,01,58,851 हान जाति के लोग हैं, यानी सन् 2010 में विश्व के लगभग 20% जीवित मनुष्य हान जाति के थे। चीन की जनसँख्या के 92% लोग हान नसल के हैं। इसके अलावा हान लोग ताइवान में 98% और सिंगापुर में 78% होने के नाते उन देशों में भी बहुतायत में हैं। हज़ारों साल के इतिहास में बहुत सी अन्य जातियाँ और क़बीले समय के साथ हान जाति में मिलते चले गए जिस से वर्तमान हान समुदाय में बहुत सांस्कृतिक, सामाजिक और आनुवंशिकी विविधताएँ हैं।