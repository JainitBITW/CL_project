प्राथमिक उपदंश प्राय: जननेंद्रियों पर प्रकट होता है। कभी कभी गुदाद्वार, जिह्वा, ओंठ और स्तन तथा डाक्टर नर्स और दाँतसाज़ों की उँगलियों पर भी हो जाता है। इसका उद्भवन काल सामान्यत: 21 दिन का होता है परंतु यह 10 से 90 दिन तक का हो सकता है। प्राय: यह इतना कष्टदायी नहीं हुआ करता कि रोगी इसे बहुत महत्व दे। जननेंद्रिय पर या अन्यत्र कहीं, जीवाणुप्रवेश-स्थल पर, कड़ा, छोटा व्राण बनता है, जिस रतिज व्राण कहते हैं तथा उसके पास की लसीकाग्रंथि फूल जाती है।