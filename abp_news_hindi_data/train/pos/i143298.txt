सहारा एक निम्न मरुस्थलीय पठार है जिसकी औसत ऊँचाई 300 मीटर है। इस उष्णकटिबंधीय मरूभूमि का आंतरायिक इतिहास लगभग 30 लाख वर्ष पुराना है। यहाँ कुछ निम्न ज्वालामुखी पर्वत भी हैं जिनमें अल्जीरिया का होगर तथा लीबिया का टिबेस्टी पर्वत मुख्य हैं। टिबेस्टी पर्वत पर स्थित ईमी कूसी ज्वालामुखी सहारा का सबसे ऊँचा स्थान है जिसकी ऊँचाई 3,415 मीटर है। हवा के साथ बनते विशाल बालू के टीले एवं खड्ड इसकी सामान्य भू-प्रकृति बनाते हैं। सहारा मरुस्थल के पश्चिम में विशेष रूप से मरिसिनिया क्षेत्र में बड़े-बड़े बालू के टीले पाये जाते हैं। कुछ रेत के टिब्बों की ऊंचाई 180 मीटर तक पहुँच सकती है। सहारा के मरुस्थल में कहीं-कहीं कुआँ, नदी, या झरना द्वारा सिंचाई की सुविधा के कारण हरे-भरे मरुद्यान पाये जाते हैं। कुफारा, टूयाट, वेडेले, टिनेककूक, एलजूफ सहारा के प्रमुख मरु-उद्यान हैं। कहीं-कहीं नदीयों की शुष्क घाटियाँ हैं जिन्हें वाडी कहते हैं। यहाँ खारी पानी की झीलें मिलती हैं।