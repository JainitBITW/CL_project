महात्मा आनन्द स्वामी सरस्वती का जन्म 15 अक्टूबर 1882 को पंजाब के जलालपुर जट्टा गांव में हुआ था। आर्यसमाज से प्रभावित होकर उन्होंने युवावस्था में ही अपना जीवन वैदिक धर्म के प्रचार-प्रसार के लिए समर्पित करने का संकल्प लिया। लाहौर में महात्मा हंसराज जी के सान्निध्य में उन्होंने 'आर्य गजट' साप्ताहिक के सम्पादकीय विभाग में प्रवेश कर पत्रकारिता क्षेत्र में पदार्पण किया। राष्ट्रीय जागरण तथा वैदिक धर्म के प्रचार के उद्देश्य से उन्होंने 13 अप्रैल 1923 को वैशाखी पर्व पर दैनिक उर्दू 'मिलाप' का प्रकाशन शुरू किया। उस समय वे खुशहालचन्द 'खुरसंद' के नाम से जाने जाते थे। 