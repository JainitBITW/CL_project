पराश्रव्य शब्द उन ध्वनि तरंगों के लिए उपयोग में लाया जाता है जिसकी आवृत्ति इतनी अधिक होती है कि वह मनुष्य के कानों को सुनाई नहीं देती। साधारणतया मानव श्रवणशक्ति का परास 20 से लेकर 20,000 कंपन प्रति सेकंड तक होता है। इसलिए 20,000 से अधिक आवृत्तिवाली ध्वनि को पराश्रव्य कहते हैं। क्योंकि मोटे तौर पर ध्वनि का वेग गैस में 330 मीटर प्रति सें., द्रव में 1,200 मी. प्रति सें. तथा ठोस में 4,000 मी. प्रति से. होता है, अतएव पराश्रव्य ध्वनि का तरंगदैर्घ्य साधारणतया 10 - 4 सेंमी. होता है। इसकी सूक्ष्मता प्रकाश के तरंगदैर्घ्य के तुल्य है। अपनी सूक्ष्मता के ही कारण ये तरंगें उद्योग-धंधों तथा अन्वेषण कार्यों में अति उपयुक्त सिद्ध हुई हैं और आजकल इनका महत्व अत्यधिक बढ़ गया है।