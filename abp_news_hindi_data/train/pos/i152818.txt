मलयालम भाषा का उदय और विकास कुलशेखर काल में हुआ। मलयालम भाषा के उद्रम के संबन्ध में आम विश्वास यह है कि उस युग में केरल में प्रचलित 'कोटुम तमिल' नामक भाषा भेद से मलयालम उत्पन्न हुई। क्यों कि कुलशेखर काल में ही मलयालम भाषा की उत्पत्ति हुई थी, इसलिए उस काल में कोई साहित्य रचना नहीं हुई। केरल के लेखक तमिल और संस्कृत में लिखा करते थे। कहा जाता है कि कुलशेखर आलवार नामक प्रथम कुलशेखर राजा ने 'पेरुमाल तिरुमोष़ि' नामक तमिल ग्रंथ तथा 'मुकुन्दमाला' नामक संस्कृत काव्य की रचना की। कुछ इतिहासकारों का कहना है कि 'तपतीसम्वरणम्', 'सुभद्राधनंजयम्', 'विच्छिन्नाभिषेकम्' आदि संस्कृत नाटक तथा 'आश्चर्यमंजरी' नाम के गद्य ग्रंथ के रचयिता कोई कुलशेखर राजा थे। 'युधिष्ठिर विजय' नामक संस्कृत महाकाव्य के रचयिता वासुदेवन कुलशेखर काल के कवि माने जाता है।