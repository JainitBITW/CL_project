कंचुकपक्ष कीटों के जीवनेतिहास में स्पष्ट रूपांतरण होता है। अंडे विविध स्थानों में दिए जाते हैं और विविध रूप के होते हैं। उदाहरण के लिए ऑसिपस वंश के अंडे बहुत बड़े और संख्या में थोड़े होते हैं और मिलोइडो वंश के अंडे बहुत छोटे और बहुसंख्यक होते हैं। हाइड्रोफिलिडी वंश में अंडे कोषों में सुरक्षित रखे जाते हैं और कैसिडिनी उपवंश में वे एक डिंबावरण में लिपटे होते हैं। कॉक्सिनेलिडी के अंडे पत्तियों पर समूहों में दिए जाते हैं और करकुलियोनिडी के कीट अपने मुखांग द्वारा पौधों या बीजों में छेद कर उनमें अंडे देते हैं। इसी प्रकार स्कोलाइटिनी में स्त्री अंडों और डिंभ की रक्षा और उनका पोषण भी करती है।