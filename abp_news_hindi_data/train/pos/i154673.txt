इस परंपरा की शुरुआत वर्ष 1944 में मध्य पटना के गोविंद मित्रा रोड मुहल्ले से हुई थी। फिर वर्ष 1949 में लंगर टोली और वर्ष 1950 में पटना जंक्शन के पूजा पंडालों से जुड़े आयोजकों ने कमाल दिखाया. उन्होंने होड़ पैदा कर दी कि देखें कौन कितने बड़े कलाकारों को अपने मंच से जोड़ पाता है। फिर तो पूर्वी पटना के मारूफ़गंज से लेकर पश्चिमी पटना के बोरिंग रोड तक छोटे-बड़े संगीत समारोहों का तांता-सा लगने लगा। धुरंधर संगीतज्ञों के साथ-साथ बड़े क़व्वाल और मुकेश या तलत महमूद जैसे गायक भी यहाँ से जुड़ते चले गए।