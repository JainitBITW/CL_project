एक बार छोड़ दिए जाने पर ये सूक्ष्मजीवी हवा में बिखर जाते हैं और वायु के साथ-साथ हजारों मील के क्षेत्र में फैल जाते हैं। उदाहरणार्थ बैसिलाई को एयरोसोल के द्वारा समुद्रतट से 240 कि॰मी॰ की लंबाई में छोड़ दिया जाए तो ये अपने आप 1,30,800 वर्ग कि॰मी॰ भूभाग में फैल जाएँगे। इस प्रकार उस भूभाग में ये जीवाणु रोग फैलाते हैं। ऐसा पाया गया है कि अस्त्रों के हमले से मरनेवाले सैनिकों की अपेक्षा इन रोगाणुओं के संक्रमण से मरनेवाले सैनिकों की संख्या अधिक होती है। जीवाणुओं के प्रजनन की जो असीम क्षमता है वह जीवाणु अस्त्रों को और अधिक घातक बना देती है। यदि ये जीवाणु एक बार जाते हैं तो इन्हें नष्ट करना आसान नहीं होता। इन जीवाणुओं का कोई विशेष रंग, स्वाद और गंध नहीं होता। इन विशेषताओं के कारण जीवाणु अस्त्रों का महत्व दिन-प्रति-दिन बढ़ता जा रहा है।