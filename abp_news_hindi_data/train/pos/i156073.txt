जब कोई व्यक्ति नई गाड़ी खरीद कर चलता है तब उसकी यही देखने की इच्छा रहती है वह गाड़ी अधिक से अधिक कितनी रफ्तार पकड़ती है। लेकिन ऐसा करना खतरे से खाली नहीं होता। आरंभिक प्रथम 1000 किमी की यात्रा में उसे 30 किमी प्रति घंटा से अधिक चलाना ही नहीं चाहिए। वैसे तो कारखानों में निर्माण के बाद प्रत्येक मोटर गाड़ी के इंजन को ठीये पर बैठा कर और चलाकर भली भाँति जाँच लिया जाता हैं, लेकिन यह अल्पकालिक ही होता है। अत: गाड़ी में लगाने के बाद भी आरंभ में कुछ समय तक उसे धीरे चलाने से उसके सब बेयरिंग और पुर्जे रवाँ हो जाते हैं। ऐसा न करने से कई बार, इंजन के सिलिंडर, बेयरिंग और शक्ति प्रेषण यंत्र बहुत गरम होने से जल और ऐंठ कर इतने खराब हो सकते हैं कि उनी मरम्मत करना असंभव हो जाय। इस समय उनमें खूब तेल भी दिया जाना चाहिए। सिलिंडरों में बहुत अधिक तेल देने से यही हानि होती है कि वह फालतू तेल जलकर, सिलिंडरों में कार्बन के रूप में जम जाता है, जिसे प्रथम 1,000 किमी की यात्रा के बाद ही साफ करना आवश्यक हो जाता है। फिर बाद में 4,000 किमी की यात्रा के बाद साफ करना आवश्यक हो जाता है। गाड़ी की सुरक्षा के लिये उपर्युक्त सावधानी बरतनी ही चाहिए।