प्रत्येक गतिशील कण के साथ इन्होंने एक आनुषंगिक तरंग की कल्पना की। जिन कणों का द्रव्यमान प्रेक्षणग्राह्य परिणाम का होता है और जिनका अध्ययन चिरप्रतिष्ठित यांत्रिकी से किया जाता है उनमें से कणिकाओं के गुणों का ही लगभग पूर्ण प्राधान्य रहता है, किंतु परमाणुस्तरीय कणिकाओं में तरंगीय गुण प्रमुख हो जाते हैं। इन सिद्धांतों का प्रायोगिक सत्यापन बेल टेलिफोन की प्रयोगशालाओं में कुछ अमरीकी भौतिक वैज्ञानिकों ने किया। इलेक्ट्रॉन और प्रोटॉन के सदृश पारमाणविक कणिकाओं में उनकी आनुषंगिक तरंगों के कारण प्रकाश और एक्स किरणों के समान ही विवर्तन की घटनाओं का प्रायोगिक अध्ययन किया। बाद में इन्हीं विचारों का व्यावहारिक उपयोग चुंबकीय लेंसों के विकास में हुआ, जिनपर इलेक्ट्रॉन सूक्ष्मदर्शी आधारित है।