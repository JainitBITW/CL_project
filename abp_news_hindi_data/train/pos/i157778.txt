 गिरीगंगा उपत्यका, हिमालय का सबसे निकटवर्ती जलग्रहण क्षेत्र है, जो स्थानीय लोगों की जल की आपूर्ति ही नहीं करता बल्कि भारत की राजधानी दिल्ली की पानी की आपूर्ति से भी जुड़ा है। इस जलग्रहण क्षेत्र का बहुत छोटा सा भाग अंग्रेज़ों ने 19वीं शताब्दी में शिमला में पानी की ज़रूरतों को पूरा करने के लिए चिन्हित किया। बाद में इसे शिमला जल ग्रहण अभयारण्य के रूप में विकसित किया गया, और आज भी देवदारु के घने वन से ढका यह क्षेत्र शिमला के लिए स्वच्छ पानी का सबसे बड़ा स्रोत है, जबकि अन्य स्रोत प्रदूषण की चपेट में आते रहते हैं।