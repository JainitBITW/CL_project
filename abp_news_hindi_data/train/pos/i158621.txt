माना जाता है कि मिनोआई लोग हिन्द-यूरोपीय नहीं थे और न ही उनका यूनान के मुख्य भाग में रहने वाले प्राचीन वासियों से कोई सम्बन्ध था। यह अपनी अलग मिनोआई भाषा बोलते थे जो हिन्द-यूरोपीय भाषा परिवार की सदस्य नहीं थी, जबकि यूनानी भाषा इस परिवार की सदस्य है। वह जिस लिपि का प्रयोग करते थे उसे आजकल रेखीय ए कहा जाता है और भाषावैज्ञानिक अभी तक उसे पढ़ने में अक्षम रहे हैं। कांस्य युग में मिनोआई संस्कृति यूनानी सभ्यता से बहुत अधिक विकसित थी। मिनोआई संस्कृति की बनाई गई कई वस्तुएँ यूनान की मुख्य भूमि में मिली हैं, विशेषकर माइसीने पुरातत्व स्थल पर। रेखीय ए के प्रभाव से एक रेखीय बी नामक लिपि उत्पन्न हुई जिस में माइसीनियाई यूनानी भाषा को लिखा जाने लगा। यह यूनानी का सब से प्राचीन ज्ञात रूप है।