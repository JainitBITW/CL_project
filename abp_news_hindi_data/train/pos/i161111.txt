उधर बांग्ला भाषा में "पंच कौड़ी दे" जब जासूसी साहित्य- ‘घटना-घटाटोप’, ‘जय-पराजय’, ‘जीवन रहस्य’, ‘नील वसना सुंदरी’, ‘मायावी’, ‘-के निर्माण में प्रवृत्त थे तो उसी काल में विज्ञान कथाएं भी लिखी जा रही थी, बल्कि कहना यह चाहिए कि बंगला में विज्ञान गल्प का उन्मेष इससे पूर्व हो चुका था। पौधों में जीवन के विश्लेषक और बेतार के आविष्कारक आचार्य जगदीश चंद्र बोस ने ‘तूफान पर विजय’ शीर्षक से प्रथम बांग्ला विज्ञान गल्प 1897 में ही लिखा था। अनादिधन बैनरजी ने ‘वन कुसुम’, ‘चंपा फूल’, ‘चोर’ जैसे उपन्यासों के साथ साथ ‘मंगल ग्रह’ जैसा विज्ञान गल्प भी प्रस्तुत किया। मराठी में श्रीधर बालकृष्ण रानाडे ने पहली विज्ञान कथा ‘तरेचे हास्य’ शीर्षक से 1915 में लिखी थी। प्रायः इसी समय नाथ माधव ने ‘श्रीनिवास राव’ नामक वैज्ञानिक उपन्यास मराठी में प्रस्तुत किया।