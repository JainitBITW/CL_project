संयुक्त राज्य भूगर्भ सर्वेक्षण विभाग के अनुसार इस भूकम्प की तीव्रता रिक्टर पैमाने पर 7 मापी गई है। इस भूकम्प का केन्द्र राजधानी से मात्र 16 किलोमीटर दूर तथा धरती से केवल 10 किलोमीटर नीचे था। इस भीषण भूकम्प से भारी संख्या में भवन ढह गए जिससे कई लाख लोग मारे गए। अमेरिकी भूगर्भ सर्वेक्षण ने बताया कि भूकम्प स्थानीय समयानुसार लगभग 4 बज कर 53 मिनट पर आया। भूकम्प के शक्तिशाली झटकों के बाद 5.9, 5.5 और 5.1 तीव्रता के तीन और पश्चातवर्ती झटके महसूस किए गए। इन शक्तिशाली झटकों के कारण हाइती में संचार व्यवस्था बाधित हो गई। मलबे के कारण सड़कों पर आवागमन रूक गया।