'अरब' नाम की उत्पत्ति की सबसे लोकप्रीय कहानी यह है कि यह एक 'यारब' नामक आदमी से आया है जो अरबी भाषा बोलने वाला पहला व्यक्ति था। प्राचीन अरब बुद्धिजीवी अल-हमदानी की अलग राय थी। उनका कहना था कि क्योंकि अरब लोग मेसोपोटामिया से पश्चिम में बसते थे, इसलिए उनके लिए 'ग़रब' शब्द इस्तेमाल होने लगा, जिसका अर्थ अरबी और अन्य स्थानीय भाषाओं में 'पश्चिम' होता है। यही बिगड़कर 'अरब' बन गया। एक अन्य प्राचीन अरब इतिहासकार, अल-मसूदी, का कहना था कि शुरू में यह नाम 'अराबाह वादी' के निवासियों के लिए था जो विस्तृत होकर पूरी जाति के लिए प्रयोग होने लगा।