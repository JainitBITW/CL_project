कुनर प्रान्त में हिन्दु कुश पर्वतों के निचले पहाड़, कुनर नदी और कुनर वादी सबसे महत्वपूर्ण क्षेत्र हैं। पूरे सूबे में नदी-झरने, तंग घाटियाँ, चट्टानें और कठिन ढलानों वाले पहाड़ बिखरे हुए हैं। इनकी वजह से यहाँ यातायात बहुत कठिन रहा है। कुनर प्रान्त के 96% लोग देहाती क्षेत्रों में बसते हैं और केवल 4% ही शहरों-बस्तियों में। अपनी दुर्गमता की वजह से अफ़्ग़ानिस्तान में विद्रोही और उपद्रवी गिरोह सदियों से कुनर क्षेत्र में छुपते और गतिविधियाँ करते आये हैं।