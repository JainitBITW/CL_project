जीवन के लंबे संघर्ष, पराजयों, अभावों तथा लंबी निराशा ने ही संभवत: उन्हें साहित्य की शरण में जाने को मजबूर किया होगा। उसी दौर में उनका साक्षात किसी मोड़ पर खलील जिब्रान से हुआ होगा। वही उनके जीवन का परिवर्तनकारी दौर सिद्ध हुआ, खलील जिब्रान एक बार जो उनके दिलो-दिमाग पर सवार हुए, फिर जिंदगी-भर नहीं उतरे. किंतु उनके जैसी जीवन की तल्खी, भावप्रवणता और गहन दार्शनिकता को किसी बड़ी रचना में संभाल पाना आसान नहीं था। और अगर संभाला भी जाए तो उसके लिए पाठकों की समस्या होती. शायद इसीलिए स्वयं खलील ने भी छोटी रचनाएं लिखी थीं, जो एक तरह से गद्यगीत हैं। यह एक सूत्र था जिसने जगदीश कश्यप के लेखन को दिशा दी। और जिसे आगे चलकर उन्होंने एक आंदोलन के रूप में अपनाया.