पत्र से हम जान सकते हैं कि ऊपर से मुंहफट और बैलोस दिखने वाला वह इंसान भीतर से गंगाजल जैसा ही पवित्र था। यह पत्र बाद के वर्षों में जगदीश कश्यप की डगमगाती मनोदशा की सही-सही तस्वीर दर्शाने को भी पर्याप्त है। इसमें वे दावे में हैं जो वे न लिख पाने की पीड़ा से गुजरते हुए, कभी मिनीयुग का अगला अंक निकालने तो कभी नए उपन्यास पर काम करने के बहाने करते रहते थे। इसमें उनकी साफगोई भी है जो अपनी तल्खी में शालीनता की हदें पार करती हुई नजर आती थी। किंतु इसमें सबसे ज्यादा और महत्त्वपूर्ण है, उनकी लेखकीय ईमानदारी. सत्य की स्थापना के लिए यही अनिवार्य तत्व है। यही किसी भी सच्चे आलोचक, सच्चे साहित्यकार की पहचान हो सकती है।