डब्ल्यू ऍम कॅक वेधशाला संयुक्त राज्य अमेरिका के हवाई राज्य में स्थित एक दो-दूरबीनों वाली खगोलीय वेधशाला है। हवाई प्रशांत महासागर में स्थित एक द्वीपों वाला राज्य है और कॅक वेधशाला उसके एक द्वीप पर स्थित माउना केआ नामक पहाड़ी के शिखर के समीप लगभग 4,145 मीटर की ऊँचाई पर स्थित है। यह विश्व की सबसे बड़ी खगोलीय दूरबीनों में से एक है। अपने दूर-दराज़ व ऊँचे स्थान, बड़े प्रकाशिकी उपकरणों और नई तकनीकों वाले यंत्रों के कारण यह अंतरिक्ष अनुसंधान के लिये एक बहुत महत्वपूर्ण वेधशाला मानी जाती है।