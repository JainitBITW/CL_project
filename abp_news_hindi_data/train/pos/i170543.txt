मूल सुपरगर्ल रिश्ते में सुपरमैन की चचेरी बहन है। पहले कुछ वर्षों तक तो उसे सुपरमैन की कॉमिक कथाओं में एक सहायक चरित्र के रूप में दर्शाया गया, और फिर 1969 में डीसी की एडवेंचर कॉमिक्स शृंखला में उसे पहली बार मुख्य चरित्र के रूप में प्रदर्शित किया गया। 1972 में सुपरगर्ल के नाम की प्रथम कॉमिक शृंखला जारी की गयी, जो 1974 तक प्रकाशन में रही। इसके बाद 1982 में द डेरिंग न्यू एडवेंचर्स ऑफ़ सुपरगर्ल नामक एक मासिक कॉमिक शृंखला भी जारी की गयी, लेकिन 1984 में उसका प्रकाशन भी बंद कर दिया गया। 1985 में क्राइसिस ऑन इनफिनिट अर्थ्स कहानी शृंखला में कारा की मृत्यु हो गयी।