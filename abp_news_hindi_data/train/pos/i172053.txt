बारनर्ड के तारे की अनुमानित आयु 7 से 12 अरब वर्ष के बीच है, जो हमारे सौर मंडल के सूरज की 4.57 अरब वर्ष की आयु से कहीं ज़्यादा है। संभव है के बारनर्ड का तारा आकाशगंगा के सब से पुराने तारों में से एक हो। इसकी चमक समय के साथ-साथ थोड़ी बहुत बदलती रहती है, यानि यह एक परिवर्ती तारा है। सन् 1963 से 1973 तक बहुत से खगोलशास्त्री मानते थे के बारनर्ड के तारे के इर्द-गिर्द एक बृहस्पति जैसा गैस दानव ग्रह परिक्रमा कर रहा है लेकिन बाद में अध्ययन से यह बात ग़लत साबित हुई। फिर भी इसके मंडल में किसी ग़ैर सौरीय ग्रह के होने की सम्भावना पूरी तरह ख़त्म नहीं हुई है। बारनर्ड के तारे का द्रव्यमान सूरज के द्रव्यमान का केवल 17% और उसका व्यास सूरज के व्यास का 15% से 20% है।