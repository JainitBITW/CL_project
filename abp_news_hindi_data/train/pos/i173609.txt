ताशक़ुरग़ान​ ज़िला शिंजियांग प्रान्त के सुदूर पश्चिम में स्थित है। इसकी सीमाएँ ताजिकिस्तान के कूहिस्तोनी-बदख़्शान स्वशासित प्रान्त, अफ़ग़ानिस्तान के वाख़ान गलियारे और पाक-अधिकृत कश्मीर के गिलगित-बल्तिस्तान क्षेत्र से लगती हैं। ज़िला पामीर क्षेत्र के पूर्वी भाग में स्थित एक पठारी इलाक़ा है, जहाँ कुनलुन, हिन्दुकुश और तियान शान की पर्वत-श्रेणियाँ आकर मिलती हैं। 7,546 मीटर ऊँचा मुज़ताग़ अता और 7,649 मीटर ऊँचा कोंगुर ताग़ इस ज़िले के सबसे बुलंद पहाड़ हैं। कोंगुर ताग़ कुनलुन पर्वतमाला का भी सबसे ऊँचा पहाड़ है। ताशक़ुरग़ान​ नदी और तीज़नेफ़ नदी ज़िले की दो मुख्य नदियाँ हैं। ज़िले में कई गरम पानी के चश्में हैं और भूमिगत सोने, ताम्बे और लोहे के खनिज भंडार हैं।