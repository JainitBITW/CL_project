हायरार्की का शाब्दिक अर्थ होता है निम्नतर पर उच्चतर का शासन या नियंत्रण। व्यवहार में इस शब्द का आशय एक ऐसे संगठन से है, जो सीढ़ी या सोपान की भांति पदों के एक उत्तरोतर क्रम के अनुसार संगठित किया गया हो, जिस प्रकार सीढ़ी में एक के बाद दूसरा डंडा होता है, उसी के अनुरूप पद सोपान में एक के बाद दूसरा पद होता है। इस पदक्रम में प्रत्येक निचला पद या स्तर अपने से निकटतम उच्च पद के तथा उस पद के माध्यम से उससे भी ऊपर के पद तथा उसी प्रकार सबसे ऊपर के पद अथवा पदों के आधीन होता है।