पदसोपान का यह मान्य सिद्धान्त है कि उच्च अधिकारी नीचे के स्तर पर सम्पर्क करते समय मध्यस्थ पदाधिकारी की उपेक्षा नहीं कर सकता। ठीक उसी प्रकार कोई भी निम्न पदाधिकारी उच्च अधिकारी से सम्पर्क स्थापित करते समय मध्यस्थ अधिकारी की अवहेलना नहीं कर सकता। सीढी पर चढ़ते या उतरते समय किसी भी डंडे को लांघना खतरे से खाली नहीं होता। ठीक उसी प्रकार प्रशासन में किसी स्तर को लांघना भी संगठन में प्रशासनिक परेशानी उत्पन्न कर सकता है। संगठन में समस्त कार्मिकों से सदैव उचित माध्यम के द्वारा कार्य करनेकी अपेक्षा की जाती है। संगठन में जब भी कोई पत्र व्यवहार या फाइल चलती है, तो ऊपर की ओर या नीचे की ओर जाते समय प्रत्येक स्तर पर होते हुए गुजरती है। पदसोपान की इस क्रमिक प्रक्रिया को 'उचित माध्यम' भी कहा जाता है।