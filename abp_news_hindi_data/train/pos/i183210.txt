सुदास हिन्द-आर्यों के 'भारत' नामक समुदाय के 'तृत्सु' नामक क़बीले के नरेश थे। वे दिवोदास के पुत्र थे, जो स्वयं सृंजय के पुत्र थे। सृंजय के पिता का नाम देववत था। दशराज्ञ युद्ध के बाद भारत समुदाय का हिन्द-आर्य लोगों में बोलबाला हो गया और आगे चलकर यही पूरे देश का नाम भी पड़ गया। उस काल में राजनैतिक व्यवस्था गणतांत्रिक क़बीलों से परिवर्तित होकर राजाओं पर केन्द्रित भी हो रही थी। दशराज्ञ युद्ध में विजयी भारत क़बीला राजा-प्रथा पर आधारित था जबकि उनके विरोध में खड़े 10 क़बीले लगभग सभी लोकतांत्रिक थे।