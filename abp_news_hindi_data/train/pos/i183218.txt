नागर विमानन मंत्रालय के अधीन कार्यरत भारतीय विमानपत्तन प्राधिकरण का निगमित मुख्यालय मंत्रालय के साथ ही राजीव गांधी भवन में स्थित है। यह भवन सफ़दरजंग विमानक्षेत्र की भूमि पर ही बना है तथा इसके निर्माण पूर्व भूमि विमानक्षेत्र परिसर में ही आती थी। यह प्राधिकरण ही भारत के अधिकांश विमानक्षेत्रों का प्रबंधन, देखरेख, भारतीय वायुक्षेत्र में वायु यातायात नियंत्रण तथा प्रबंधन करता है। नागर विमानन महानिदेशालय का मुख्यालय भी विमानक्षेत्र के सामने ही स्थित है।