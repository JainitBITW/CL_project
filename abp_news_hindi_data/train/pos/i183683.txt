वर्ष 1950 तक इस इमारत की संरचना काफ़ी कमजोर हो चली थी। ऐसा निरंतर वर्षा जल रिसाव, उसके कारण आई सीलन एवं आंतरिक सुरक्षा लेपन के हटने के कारण हो रहा था। 1951 में यह स्थल प्राचीन स्मारक संरक्षण अधिनियम 1904 के अंतर्गत भारतीय पुरातात्त्विक सर्वेक्षण विभाग को संरक्षण एवं पुनरुद्धार हेतु सौंप दिया गया। 1990 के आरम्भिक दशक में, सर्वेक्षण विभाग ने मन्दिर के चबूतरे एवं गर्भगृह की सीढ़ियों के मरम्मत कार्य किये एवं हटाये हुए पत्थरों को पुनर्स्थापित किया। उन्होंने मन्दिर के उत्तर-पश्चिमी ओर की दीवार की भी पुनरुद्धार अभियान के अंतर्गत मरम्मत की। इसके बाद कुछ अन्तराल तक यह कार्य रुका रहा।