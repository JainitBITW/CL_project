लौह अयस्क में ऑक्सीजन और लौह के परमाणु परस्पर अणु के रूप में बंधित होते हैं। इसे धात्विक लौह में बदलने के लिए इसका प्रगलन करना पड़ता है और इसमें से ऑक्सीजन को हटाने के लिए इसे एक प्रत्यक्ष अपचयन की प्रक्रिया से गुजरना पड़ता है। ऑक्सीजन-लौह बंध बहुत प्रबल होते हैं और ऑक्सीजन से लौह को अलग करने के लिए, एक अधिक प्रबल तत्व का बंधन उपस्थित होना चाहिए जो ऑक्सीजन को अपने साथ जोड़ सके। इसके लिए कार्बन का उपयोग किया जाता है क्योंकि अधिक तापमान पर कार्बन-ऑक्सीजन बंध की प्रबलता लौह-ऑक्सीजन बंध की तुलना में उच्च होती है। इस प्रकार से, लौह अयस्क को पीस कर कोक के साथ मिलाया जाता है और प्रगलन प्रक्रिया में इसे जलाया जाता है।