वास्तविक डाट के सिद्धांत की खोज निर्माणकला के लिए महान्‌ उपलब्धि थी। रोमन वास्तुकला के मूल में भी यही थी। मध्ययुगीन गॉथिक कृतियों और नए पुराने सभी गुंबदों का आधार भी डाट ही बनी। स्तंभ और सरदल विधि निष्क्रिय, निर्जीव और स्थैतिक थी; जबकि डाट की विधि की देन कुछ नई रही। एक शक्तिशाली, सक्रिय, सजीव और गतिशील बल प्राप्त हुआ जो उसकी आकृति से ही प्रकट होता है। शिखर से उठान आधार तक प्रत्येक ईटं या पत्थर अपना भार अगले को देता जाता है और अंततोगत्वा सारा भार अंत्याधार तक पहुँचता है। इसमें एक सतत सक्रिय स्खलनिक शक्ति की भावना निहित है।