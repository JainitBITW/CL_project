चिनाई की डाटें वहीं उपयुक्त रहती हैं जहाँ उनके लिए पक्के, निर्भर करने योग्य आधार मिल सकें और नीवें सुदृढ़ हों। आधुनिक परीक्षणों से सिद्ध हो चुका है कि पर्याप्त उठान और मोटाईवाली डाट यदि सुदृढ़ आधार पर हो और ठीक से देखभाल होती रहे, तो काफी भार ले सकती है। चिनाई में संधियाँ होने के कारण ताप के परिवर्तन के अनुसार आवश्यक समंजन होता रहता है और आंतरिक प्रतिबल या संकुचन प्रतिबल नहीं उत्पन्न होते। अंतयाधारों में भी मामूली चाल होने से भारी हानि नहीं होती।