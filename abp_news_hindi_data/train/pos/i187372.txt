चिनाई के पुलों का मूलाधार डाट का सिद्धांत ही है, जिसमें भार परस्पर विरोधी दिशाओं में ठेल के रूप में प्रकट होता है। इस ठेल की रेखा को "रैखिक डाट' कहते हैं, जो स्थायित्व की दृष्टि से डाट के छल्ले के मध्यवर्ती तृतीयांश में होनी चाहिए। डाट में लगनेवाला अंतिम पत्थर चाभी कहलाता है। चाभी लगने के पश्चात्‌ ढूला, जिसपर डाट लगाते समय उसका सारा भार टिका रहता है, कुछ नीचा कर दिया जाता है, जिससे डाट बैठ जाए और उसमें दबाव के प्रतिबल समान रूप से संतुलित हो जाएँ। ढूले में पक्की लकड़ी के पच्चड़ या बालू की पेटियाँ पहिले से लगा देनी चाहिए, जिससे नीचा करते समय डाट में धमक या कंपन न पहुँचे और सारा ढूला एकबारगी नीचा किया जा सके। 40 फुट से अधिक पाट की डाट लगाते समय ढूले के मध्य भाग पर वहाँ लगनेवाली सब ईटें लाद देनी चाहिए, फिर डाट लगाना आरंभ करना चाहिए। सिद्धांत रूप से, यदि डाट की आकृति उपयुक्त हो, जिससे रैखिक डाट मध्यतृतीयांश में ही रहे, तो डाट में केवल दबाव ही पड़ेगा और चिनाई की संधियों में मसाला न होने पर भी डाट रुकी रहेगी।