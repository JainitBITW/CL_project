आकल्पन के लिए अनेक प्रयोगात्मक सूत्र काम में लाए जाते हैं, किंतु महत्वपूर्ण दशाओं में आकल्पन की जाँच और पुष्टि गणना द्वारा कर लेना अच्छा होता है। रेखाचित्र की सहायता से गणना सरल हो जाती है। डाटदार पुल के विभिन्न अंग और उनके पारस्परिक संबंध चित्र में दिखाए हुए हैं। बुनियाद के लिए जहाँ पक्का आधार नहीं मिलता, वहाँ कुएँ गलाए जाते हैं। कभी-कभी तो उन्हें 100-200 फुट गहरा ले जाना पड़ता है ताकि उनके बाहरी धरातल के घर्षण के बल पर ही सारा भार टिका रहे। कहीं-कहीं लकड़ी, लोहे या कंक्रीट के खूँटे गाड़कर पक्का आधार प्राप्त किया जाता है।