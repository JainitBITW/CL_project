भारत में भी प्रबलित कंक्रीट के अनेक डाटदार पुल बने। कालीकट कनानोर सड़क के 7वें मील पर कोरांपुजा पुल सन्‌ 1938-40 में 3.38 लाख रुपए की लागत से बना। इसमें चार पाट, प्रत्येक 100 फुट के, तीन प्रत्येक 64 फुट 10 इंच के और एक 60 फुट का है। डाटें, उससे लटकी हुई पाटन सहित, प्रत्यंचा गर्डर का रूप ले लेती हैं। 635 फुट लंबा एक अन्य पुल, पाताल गंगा पर, पेन के निकट है। इसमें भी बीच की तीन दरों पर सौ-सौ फुट की प्रत्यंचा गर्डरें हैं। मद्रास में कूनम नदी पर भी प्रबलित प्रत्यंचा गर्डर की पाँच दरोंवाला एक पुल है।