1962 में कनेडियाई हैरी सॉल्ट्ज़मैन और अमरिकी अलबर्ट आर. ब्रॉकली की इयॉन प्रॉडक्शन्स ने इयान फ़्लेमिंग की पुस्तक को पहली बॉण्ड फ़िल्म, डॉ॰ नो के रूप में प्रस्तुत किया जिसमें शॉन कॉनरी ने 007 की भूमिका अदा की। कॉनरी ने अगली चार बॉण्ड फ़िल्मों में अभिनय किया और यु ओन्ली लिव ट्वाइस के बाद जॉर्ज लेज़नबाय ने बॉण्ड की भूमिका संभाली। लेज़नबाय केवल एक फ़िल्म, ऑन हर मेजेस्टीज़ सीक्रेट सर्विस के लिए बॉण्ड रहे और उनके जाने के बाद कॉनरी ने पुनः अपनी आखिरी इयॉन द्वारा निर्मित बॉण्ड फ़िल्म डायमंड्स आर फॉरेवर में जेम्स बॉण्ड की भूमिका साकार की।