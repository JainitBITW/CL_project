बृहस्पति एकमात्र ग्रह है जिसका सूर्य के साथ साझा द्रव्यमान केंद्र सूर्य के आयतन से बाहर स्थित है। बृहस्पति की सूर्य से औसत दूरी 77 करोड़ 80 लाख किमी है तथा सूर्य का एक पूर्ण चक्कर हरेक 11.86 वर्ष में लगाता है।शनि की तुलना में दो-तिहाई कक्षीय अवधि, सौरमंडल के इन दो बड़े ग्रहों के मध्य 5:2 का परिक्रमण तालमेल बनाता है। अर्थात् बृहस्पति सूर्य के पाँच चक्कर और शनि सूर्य के दो चक्कर समान समय में लगाते है। इसकी अंडाकार कक्षा पृथ्वी की तुलना में 1.31° झुकी हुई है। 0.048 विकेन्द्रता के कारण बृहस्पति की सूर्य से दूरी विविधतापूर्ण है। इसके उपसौर और अपसौर के बीच का फर्क 7.5 करोड़ किमी है।