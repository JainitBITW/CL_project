चीनी इतिहास में इस भूमिका के बावजूद, मांचु लोग नसल से चीनी नहीं हैं, बल्कि चीन के उत्तर में तुन्गुसी भाषाएँ बोलने वाले बड़े समुदाय की एक शाखा हैं। तीन सौ वर्षों के सांस्कृतिक संपर्क से और आधुनिक चीनी सरकारी नीतियों के कारण आधुनिक मांचु लोगों ने चीन के बहुसंख्यक हान चीनी समुदाय के बहुत तौर-तरीके अपना लिए हैं। अधिकतर मांचु लोग अब मांचु भाषा की बजाए चीनी भाषा बोलते हैं और मांचु को मातृभाषा के रूप में बोलने वाले अब बुज़ुर्ग हो चले हैं। सन् 2010 में चीन में मांचुओं की जनसँख्या 1 करोड़ से ज़रा अधिक है, जिसके बूते पर वे चीन का तीसरा सबसे बड़ा समुदाय हैं, हालांकि 100 करोड़ की हान चीनी आबादी के सामने उनकी संख्या बहुत कम है।