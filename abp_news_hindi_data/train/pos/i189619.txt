ऐतिहासिक शहर होने के कारण, पर्यटन यहाँ की अर्थव्यवस्था का एक महत्वपूर्ण तत्व है। विश्व धरोहर स्थल होने के कारण, यहाँ अनेक पर्यटक सालभर आते रहते हैं। प्रमुख पर्यटन स्थलों में एडिनबर्ग कासल, हाॅलीरूड पैलस, एवं ओल्ड टाउन और न्यू टाउन के विश्व धरोहर स्थल शामिल हैं। यह, यहाँ की स्थानीय अर्थव्यवस्था के लिए अतिरिक्त £100 मिलियन से अधिक अर्थ उत्पन्न करता है। स्कॉटलैंड की सरकार और कानूनी प्रणाली का केंद्र होने के कारण, सार्वजनिक क्षेत्र, एडिनबर्ग की अर्थव्यवस्था में एक केंद्रीय भूमिका निभाता है। स्कॉटिश सरकार के कई विभागों के कार्यालय शहर में हीं स्थित हैं। अन्य प्रमुख नियोक्ताओं में, एनएचएस स्कॉटलैंड और स्थानीय सरकारी प्रशासन शामिल हैं।