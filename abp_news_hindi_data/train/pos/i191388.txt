ख़ोरज़्म प्रान्त मध्य एशिया में स्थित उज़बेकिस्तान देश का एक विलायात है जो उस देश के उत्तर-पश्चिमी क्षेत्र में स्थित है। यह अमु दरिया के अंत वाले इलाक़े में स्थित है । प्रान्त का कुल क्षेत्रफल 6,300 वर्ग किमी है और 2005 में इसकी अनुमानित आबादी 12,00,000 थी। ख़ोरज़्म प्रान्त की राजधानी उरगेंच शहर है। यहाँ मुहम्मद इब्न् मूसा अल्-ख़्वारिज़्मी नामक मशहूर मध्यकालीन गणितज्ञ पैदा हुए थे जिन्होनें भारतीय अंकों और दशमलव पद्दति पर ग्रन्थ लिखे थे। इन ग्रंथों का बाद में लातिनी भाषा में अनुवाद हुआ जिस से यह भारतीय आविष्कार यूरोप में प्रचलित हो गए।