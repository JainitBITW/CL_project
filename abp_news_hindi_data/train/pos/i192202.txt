मरी प्रान्त तुर्कमेनिस्तान की एक विलायत है जो उस देश के दक्षिण-पूर्व में स्थित है। इसकी सरहद अफ़्ग़ानिस्तान से लगती हैं। इस प्रान्त का क्षेत्रफल 87,150 किमी2 है और सन् 2005 की जनगणना में इसकी आबादी 14,80,400 अनुमानित की गई थी। मरी प्रान्त की राजधानी का नाम भी मरी शहर है, जिसे पहले मर्व बुलाया जाता था। इस प्रांत की आबादी का घनत्व लगभग 15 व्यक्ति प्रति वर्ग किमी है, लेकिन अधिक विकसित नख़लिस्तान इलाक़ों में यह 150-200 व्यक्ति प्रति वर्ग किमी तक पहुँच जाता है।