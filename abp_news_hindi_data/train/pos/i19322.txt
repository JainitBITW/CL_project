फ़िल्म की शूटिंग का अंतिम चरण फरवरी 2011 में बैंकाक में शुरू हुआ। खबरों के अनुसार उसी समय संजय दत्त, अजय देवगन और कंगना राणावत भी बैंकॉक में ही अपनी फिल्म रासकल्स की शूटिंग कर रहे थे। सलमान खान के अनुरोध पर वे तीनों फ़िल्म का हिस्सा बनने को राजी हो गए। उन तीनों ने अपने अपने किरदारों की शूटिंग एक दिन में ही की। बाद में ज़रीन खान तथा अरबाज़ ख़ान के कैमियो करने की भी पुष्टि हो गयी। मार्च 2011 तक फ़िल्म की शूटिंग समाप्त हो गयी थी। बाद में दो गीत "करैक्टर ढीला" और "ढिंका चिका", जिन्हें पहले बैंकॉक में शूट किया गया था, मुम्बई की फ़िल्म सिटी में पुनः शूट किए गए।