घटपर्णी के पुष्प एकलिंगी, नियमित और निपत्र रहित होते हैं, पुष्पविन्यास एकवर्ध्यक्ष होता है; नर पुष्प से परिपुष्प दो दो करके दो कतारों में लगे होते हैं ; एक दंड में 4-16 तक पुंकेसर होते हैं। स्त्री पुष्प में जायांग उत्तरीय, चतुर्गह्वरीय और चार स्त्रीकेसर होते हैं। ये स्त्रीकेसर संयुक्त होते हैं। इनमें असंख्य अधोमुख बीजांड कई पक्तियों में लगे होते हैं। संपुटिकाएँ चीमड़ होती हैं। बीज हल्के होते हैं और इनके सिरे पर लंबे रोम के सदृश अवयव पाए जाते हैं। भ्रूण सीधा होता है, जो मांसल भ्रूणपोष में रहता है।