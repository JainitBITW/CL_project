ख्रुश्चेव साम्यवादी दल के महान प्रचारक तथा विचारक थे। मार्क्सवादी तथा लेनिनवादी सिद्धांतों के महत्वपूर्ण विषयों पर इन्होंने रचनात्मक विकास किया। ख्रुश्चेव विश्वशांति के लिए, विश्व के विभिन्न देशों की समाजवादी व्यवस्था के शांतिपूर्ण सहअस्तित्व तथा जनमैत्री के लिए महान प्रयास करते रहे। ये विभिन्न महत्वपूर्ण अंतरराष्ट्रीय वार्ताओं में सक्रिय भाग लेते रहे। जुलाई, 1955 में चार बड़े राष्ट्रों के प्रधानों के सम्मेलन में निकिता ख्रुश्चेव ने भी भाग लिया था। विश्वशांति करने, जनमैत्री बढ़ाने तथा विदेशों के राजनीतिज्ञों से व्यक्तिगत संपर्क स्थापित करने के महान उद्देश्य से प्रेरित होकर ख्रुश्चेव ने सन 1954 से 1962 तक यूरोप, एशिया तथा अमरीका आदि के विभिन्न देशों की कई बार यात्राएँ कीं।