द्विपंखी गण या डिप्टेरा गण के अंतर्गत वे कीट संमिलित हैं जो द्विपक्षीय हैं। कीट का यह सबसे बृहत् गण है। इसमें लगभग 80 हजार कीट जातियाँ हैं। इसमें मक्खी, पतिंगा, कुटकी, मच्छर तथा इसी प्रकार के अन्य कीट भी संमिलित हैं। इस समुदाय के अंतर्गत एक ही प्रकार के सूक्ष्म तथा साधारण आकार के कीट होते हैं। ये कीट दिन तथा रात्रि दोनों में उड़ते हैं तथा जल और स्थल दोनों ही स्थान इनके वासस्थान हैं। साधारणत: ये समस्त विश्व में विस्तृत हैं, परंतु गरम देशों में तो इनका ऐसा आधिपत्य है कि प्रति वर्ष सैकड़ों मनुष्यों, तथा अन्य जंतुओं की इनके कारण मृत्यु हो जाती है।