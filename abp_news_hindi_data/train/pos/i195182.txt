ध्यान देने योग्य यह बात है कि 26/11 को हुए मुम्बई हमले के आरोपी अजमल क़साब की दया याचिका राष्ट्रपति प्रणव मुखर्जी ने खारिज कर दी थी। अजमल क़साब उन दस पाकिस्तानी आतंकियों में से एक था, जिन्होंने समुद्र के रास्ते मुम्बई में दाखिल होकर ताज़ होटल पर आतंकी हमले को अंजाम दिया था। 26 नवम्बर 2008 की रात को अजमल क़साब और नौ अन्य आतंकवादियों ने मुम्बई के दो होटलों, छत्रपति शिवाजी रेलवे टर्मिनल, कामा अस्पताल, लियोपोल्ड कैफे और कुछ अन्य स्थानों पर हमला किया था। इन हमलों में 166 लोग मारे गये थे और 300 से अधिक घायल हुए थे। बाद में सुरक्षा बलों से हुई मुठभेड़ में 9 आतंकी मारे गये जबकि अजमल क़साब जिन्दा पकड़ा गया।