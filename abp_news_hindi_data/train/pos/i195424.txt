बॉन्ड फिल्मों का केंद्र एजेंट का व्यक्तित्व, रूचि और कौशल है जिसका विकास और व्याख्या उन विभिन्न अभिनेताओं द्वारा की गई है जिन्होंने फ्लेमिंग के जेम्स बॉन्ड के चरित्र को निभाया है। डॉ॰ नो के निर्देशक, टेरेंस यंग ने पहली फिल्म के निर्माण के दौरान कॉनरी को पोशाक पहनने और चलने का प्रशिक्षण देकर बॉन्ड की छवि को निर्धारित किया। इस फिल्म का ज्यादातर आकर्षण बॉन्ड का मनोहारी चरित्र है। व्यक्तित्व में, बॉन्ड कठोर, क्रूर, अलग और घमंडी है - जो बोलता कम और काम करने में ज्यादा विश्वास रखता है। यह पहले के फ्लेमिंग उपन्यास के समान है, जबकि बाद के उपन्यासों में बॉन्ड में अंतर्दर्शन का अधिक विकास होता है जिसकी झलक फिल्मों में शायद ही कभी देखने को मिलती हो। शारीरिक रूप से, बॉन्ड पुष्ट, सुंदर और त्वरित क्रिया करने वाला है। सौंदर्य आधार पर, वह स्वादिष्ट व्यंजन, अच्छी शराब और सुंदर महिलाओं का खूब आनंद लेता है। स्वरूप में, वह स्टाइलिश और अच्छे कपड़े पहनने वाला है।