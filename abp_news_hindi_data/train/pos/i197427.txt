एक बार देवासुर संग्राम में, देवाताओं की सहायता के लिए राजा दिवोदास के पुत्र प्रतर्दन स्वर्गलोक गये थे। वहां उनकी अद्वितीय युद्धकला एवं शौर्य से प्रसन्न होकर इन्द्र ने उन्हें वरदान देना चाहा था। इस पर प्रतर्दन ने कहा-'हे देवराज! जिस श्रेष्ठ वर को आप मानव-जाति के लिए परम कल्याणयुक्त मानते हों, वैसा ही कोई श्रेष्ठ वर आप स्वयं ही मुझे प्रदान करें।'प्रतर्दन की बात सुनकर देवराज इन्द्र ने कहा-'राजन! इस संसार में कोई भी ऐसा व्यक्ति नहीं है, जो दूसरों के सुख के लिए वर मांगता हो। आप कोई ऐसा वर मांगें, जो आपके अपने लिए हो?'इस पर प्रतर्दन ने कोई भी वर ग्रहण करने से इंकार कर दिया। राजा प्रतर्दन को सत्य का आरूढ़ देखकर देवराज इन्द्र ने कहा-'हे राजन! तुम मुझे ही, मेरे यथार्थ रूप को जानो? यही मानव-जाति के लिए श्रेष्ठ वरदान है।'देवराज के इस कथन में प्रतर्दन ने पहचाना कि इन्द्र ने न जाने कितने पथभ्रष्ट असुरों और ऋषि-मुनियों को दण्ड दिया, पर अहंकारविहीन और निष्कामी होने के कारण इन्द्र का बाल भी बांका नहीं हुआ। तब उसने समझा कि निष्काम कर्म करते हुए और अहंकार का सर्वथा त्याग करते हुए, जो जीवन जिया जाता है, वह मानव-कल्याण के लिए ही होता है। अत: लोक-कल्याणकारी व्यक्ति के लिए निरभिमानी और निष्काम कर्मी होना परम आवश्यक है। ऐसा व्यक्ति ही इन्द्र, अर्थात प्रज्ञा-रूपी प्राण-तत्त्व के यथार्थ स्वरूप को प्राप्तज कर सकता है और बड़े-से-बड़ा पापकर्म भी उसे प्रभावित नहीं कर सकता। यदि दैविक प्रवृत्तियों की रक्षा के लिए किसी आततायी व्यक्ति का वध भी करना पड़े, तो उसका भी पाप नहीं लगता। 