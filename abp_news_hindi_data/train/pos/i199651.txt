एन्यूरिज्म के उपचार मे अब तक आपरेशन का ही सहारा लिया जाता था। इस आपरेशन को काफी खतरनाक माना जाता है और इसमे पूरा पेट खोलना पड़ता था। इस कारण संक्रमण का अंदेशा बना रहता था। किंतु अब आपरेशन के बगैर भी यह रोग ठीक हो जाता है। इस अत्याधुनिक विधि को 'एंडोवैस्कुलर स्टंट ग्राफ्टिंग' कहते हैं। स्टंट एक विशेष प्रकार की धातु से निर्मित होता है। इसके ऊपर एक आवरण चढ़ा रहता है, जिसे एक विशेष 'कैथेटर' के माध्यम से धमनी के कमजोर हिस्से के अंदर डाला जाता है। परिणामस्वरूप रक्त का बहाव धमनी के कमजोर हिस्से के स्थान पर स्टंट के माध्यम से होने लगता है। इस प्रकार उस स्थान के फटने का डर समाप्त हो जाता है।