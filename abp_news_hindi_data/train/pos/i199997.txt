सन् 1961 में सय्यद वाजिद अली नाम के जाने-माने उद्योगपति ने जापान की निप्पोन ऍलॅक्ट्रिक कम्पनी के साथ एक समझौता किया जिसके तहत ऍन॰ई॰सी॰ की मदद से वे निजी क्षेत्र में एक पाकिस्तानी टेलिविज़न केंद्र स्थापित करने के लिए तैयार हो गए। उन्होंने उबैद-उर-रहमान नाम के प्रख्यात इंजिनीयर को इस केंद्र को चालू करने की ज़िम्मेदारी सौंपी। 1962 में तजुरबे के लिए इस केंद्र से छोटे-मोटे प्रसारण किये गए। इन प्रसारणों से अयूब ख़ान की पाकिस्तानी सरकार का ध्यान इस तरफ़ गया और उन्होंने इस केंद्र को संचार मंत्रालय द्वारा नियंत्रित एक सरकारी प्रोजेक्ट में शामिल कर लिया। 1963 में उबैद-उर-रहमान को फिर इस प्रोजेक्ट का नेतृत्व-भार दिया और ऍन॰ई॰सी॰ के साथ तालमेल जारी रखा। शुरू में यह प्रोजेक्ट लाहौर में रेडियो पाकिस्तान के दफ़्तर के पीछे के मैदान में खड़े एक तम्बू के अन्दर चलाया गया, लेकिन जल्द ही एक प्रसारण खम्बा और स्टूडियो की इमारत खड़ी की गई। 26 नवम्बर 1964 को लाहौर केंद्र से प्रसारण सेवा शुरू हुई। दूसरा केंद्र 1965 में ढाका में सक्रीय हुआ, जो अब बंगलादेश में है हालांकि तब पूर्वी पाकिस्तान में था। तीसरा केंद्र रावलपिंडी-इस्लामाबाद में 1965 में ही शुरू हुआ और चौथा कराची में 1966 में आरम्भ हुआ। 1974 तक पेशावर और क्वेट्टा में भी केंद्र बन चुके थे।