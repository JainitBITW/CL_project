युरेनस प्रत्येक 84 पृथ्वी वर्षों में सूर्य का एक चक्कर लगाता है। इसकी सूर्य से औसत दूरी लगभग 3 अरब कि॰मी॰ है। युरेनस पर सूर्य प्रकाश की तीव्रता पृथ्वी पर की तुलना में लगभग 1/1400 है। सबसे पहले इसके कक्षीय तत्वों की गणना 1783 में पियरे-सीमोन लाप्लास द्वारा की गई थी | समय के साथ, अनुमानित और अवलोकित कक्षाओं के बीच की विसंगतियां नजर आनी शुरू हो गई और 1841 में जॉन काउच एडम्स ने सबसे पहले प्रस्तावित किया कि यह अंतर किसी अदृश्य ग्रह के गुरुत्वाकर्षण खिंचाव के कारण हो सकता है। 1845 में, उर्बैन ली वेर्रिएर ने यूरेनस की कक्षा पर अपना स्वतंत्र अनुसंधान शुरू किया | 23 सितंबर 1846 को जोहान गोटफ्राइड गाले ने एक नया ग्रह खोजा, बाद में इसका नाम नेपच्यून रखा गया, यह ली वेर्रिएर द्वारा अनुमान लगाईं गई स्थिति के करीब था। 