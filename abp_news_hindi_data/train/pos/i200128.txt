हरदत्त ने आपस्तम्ब धर्मसूत्र से सम्बन्धित दोनों प्रश्नों को 11–11 पटलों में विभक्त करके उज्जवलावृत्ति नाम्नी टीका का प्रणयन किया है। हरदत्त के अतिरिक्त एक और भाष्यकार का उल्लेख काणे ने किया है, वह है धूर्तस्वामी। शंकर ने भी आपस्तम्ब धर्मसूत्र के अध्यात्मविषयक दो पटलों पर भाष्य लिखा है। बम्बई संस्कृत सीरीज में ब्यूह्लर द्वारा हरदत्त की उज्जवला टीका के अंशों सहित तथा कुम्भकोणम् संस्करण में सम्पूर्ण हरदत्तीय टीका तथा ब्यूह्लरकृत भूमिका सहित आंग्ल अनुवाद 'सैक्रेड बुक ऑफ दि ईस्ट' में प्रकाशित हुआ है। 