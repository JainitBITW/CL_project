सम्राट कुलशेखर के राज्य काल में हिन्दू धर्म का अभूतपूर्व विकास हुआ। शंकराचार्य के प्रयास ने हिन्दू धर्म को केरल में ही नहीं भारत भर में संगठित स्वरूप प्रदान किया। शंकराचार्य ने भारतीय दर्शन के लिए महान योगदान दिया। हिन्दू धर्म के विकास का स्वाभाविक परिणाम था मंदिरों का निर्माण। नौवीं सदी के उपरान्त केरल में असंख्य मंदिर निर्मित हुए। द्रविड देवताओं के साथ हिन्दू देवताओं को भी मंदिरों में स्थान मिला। इसके उपरान्त मंदिर प्रशासन के लिए अनेक समितियों की स्थापना हुई। इन समितियों को कच्चम कहा जाता था। कच्चम का शाब्दिक अर्थ है - वह स्थान जहाँ सार्वजनिक बैठक होती है। इसी तरह की एक समिति थी मूष़िक्कुळम कच्चम जो एरणाकुलम जिले में परवूर के निकट स्थित मूष़िक्कुळम नामक स्थान पर थी जिसमें मंदिर प्रशासन के साथ-साथ क्षेत्रीय प्रशासन के लिए निर्णय लिया जाता था।