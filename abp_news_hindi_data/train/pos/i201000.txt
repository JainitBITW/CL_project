पामीर पर्वतमाला में स्थित कूहिस्तोनी-बदख़्शान राज्य का बड़ा भाग एक दुर्गम पहाड़ी इलाक़ा है, जिस वजह से यहाँ आबादी भी कम है। यह प्रान्त पूरे ताजिकिस्तान के क्षेत्रफल का 45% है लेकिन यहाँ उस देश के केवल 3% लोग रहते हैं। यहाँ बसने वाले अधिकाँश लोग ताजिकी नहीं बल्कि पामीरी समुदाय के हैं। उनके अलावा यहाँ किरगिज़ लोग और अन्य समुदाय भी बसते हैं। यहाँ कि राजधानी ख़ोरूग़ इस प्रान्त का सबसे बड़ा शहर भी है और इसमें 2008 में केवल 29,000 लोगों की आबादी थी। यहाँ पामीरी भाषा-परिवार की बहुत सी बोलियाँ बोली जाती हैं। इस प्रान्त को बाहार की दुनिया से केवल दो अच्छी सड़कें जोड़तीं हैं और दोनों ही पामीर राजमार्ग का हिस्सा हैं। एक ख़ोरूग़ से ओश शहर और दूसरी ख़ोरूग़ से दुशान्बे जाती है। एक तीसरी सड़क पूर्व की ओर चीन के शिनजियांग प्रान्त के ताश्कुरग़न नगर भी जाती है लेकिन वह बहुत ही ऊबड़-खाबड़ है। नक़्शे में देखने से कूहिस्तोनी-बदख़्शान का दक्षिणी छोर पाकिस्तान के बहुत ही पास है लेकिन उनके बीच से अफ़्ग़ानिस्तान का वाख़ान गलियारा निकलता है, जो कुछ भागों में केवल 16 किलोमीटर चौड़ा है लेकिन जिसे भयंकर पर्वतों की वजह से पार करना लगभग नामुमकिन है।