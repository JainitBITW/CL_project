व्यापारियों और कारीगरों के संघ के लिए स्मृतियों में अनेक शब्द प्रयुक्त हुए हैं- श्रेणी, पूग, गण, व्रात, संघ और नैगम। ये शब्द सामूहिक संगठनों के लिए बिना किसी अंतर के साधारण शब्दों के रूप में भी प्रयुक्त हुए हैं, किंतु काल और स्थान के भेद के साथ ही इनके विशिष्ट संकुचित अर्थ भी देखने को मिलते हैं। स्मृति टीकाओं और निबंध ग्रंथों में भी इनके प्रयोग में विभिन्न परंपराएँ मिलती हैं। किंतु फिर भी इतना कहा जा सकता है कि इनमें से श्रेणी शब्द आर्थिक संगठनों का द्योतक साधारण शब्द होते हुए भी विशेष रूप से उद्योगों के लिए था अर्थात्‌ यह एक ही उद्योग अथवा शिल्प के कारीगरों का संगठन था। व्यापारियों का संगठन प्राय: नैगम कहलाता था।