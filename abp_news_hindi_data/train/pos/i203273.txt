लगभग 50-60 वर्ष पहले तारों के सतत प्रकाश का कारण केवल संकोचन विधि ही समझा जाता था। सर नारमन लाकेयर ने इसी आधार पर तारों के विकास का सिद्धांत प्रस्तुत किया था। इस सिद्धांत के अनुसार तारे प्रारंभिक अवस्था में विशाल तथा ठंढे कल्पित किए गए, जो संकोचन द्वारा ताप के बढ़ने से वर्णक्रम के ऊपर की ओर बढ़ते गए तथा फिर ठंढे होते हुए लाल रंगवाले वामन बनकर, बिल्कुल ठंढे होकर लुप्त हो गए। उस समय तक ज्योतिषियों ने दानवाकार तथा वामनाकार तारों का अध्ययन नहीं किया था। इसके पश्र्चात्‌विकासवागद का प्रसिद्ध सिद्धांत हेनरी नोरिस रसेल ने 1913 ई. में प्रस्तुत किया। इसमें कल्पना की गई कि तारों का विकास लाल रंगवाले दानवाकार तारों से हुआ जो धीरे-धीरे नीले दानवाकार तारे बनकर मुख्य क्रम-वक्र के नीचे की ओर आते हैं तथा प्रकाशहीन हो जाते हैं। यह सिद्धांत लगभग 20 वर्ष तक प्रचलित रहा। इसी बीच अणुशक्ति का ज्ञान हो जाने से संकोचन का स्थान आण्विक अभिक्रिया को मिला।