संजय को एक दूसरे व्यक्ति की क्रूरता से हत्या करता हुआ पेश किया जाता है। वह उस व्यक्ति की तस्वीर खींचता है और समय तथा तिथि के साथ 'निष्पादित' की मुहर अपने नोट में लगा देता है। ऐसा दर्शाया गया है कि संजय को घटनोत्तर स्मृति लोप की एक अजीबोगरीब बीमारी है जिसमें उसकी याददाश्त हर 15 मिनट के बाद मिट जाती है। संजय खींची गई तस्वीरें, नोट कर लेना एवं बदन पर गुदवाए गोदने की पद्धतियों का प्रयोग हर 15 मिनट के चक्र के बाद अपनी याददाश्त को फिर से लौटने के लिए करता है। हर सुबह जब संजय शौचालय जाता है, वह वाश बेसिन में नल की टोंटी के पास ही "कमीज़ उतारो" लिखा हुआ एक नोट देखता है। जैसे ही वह कमीज़ उतारता है अपने चौड़े सीने पर गोदने की एक श्रृंखला देखता है। जब वह "कल्पना की हत्या कर दी गई थी" गुदा हुआ देखता है तो एक सिरे से यह उदघाटित हो जाता है कि संजय अंततः कल्पना की हत्या का बदला लेने के लिए प्र तिबद्ध है और इसीलिए वह परिकल्पित तरीके से एक-एक कर उन लोगों को मार रहा है जो कल्पना की मौत के जिम्मेदार थे। लिखे हुए नोट्स और गुदे हुए गोदनों से यह साफ़ सबूत मिलता है कि उसका मुख्य निशाना ग़जनी है। आखिरकार यह भी साफ़-साफ़ जाहिर हो जाता है कि ग़जनी और कोई नहीं बल्कि शहर का एक प्रसिद्ध सामाजिक व्यक्तित्व है।