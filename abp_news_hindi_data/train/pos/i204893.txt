इतिहास लेखकों में जोआँओ दे वार्रोस उल्लेखनीय है। लिवी को आदर्श मानकर अपनी कृति देकादास में चारों महाद्वीपों में पुर्तगालियों के कार्यों की गाथा गाने की योजना बनाकर विशाल ऐतिहासिक कृति लिखने की रूपरेखा बनाई थी। किंतु उसने केवल एशिया तक ही अपने को सीमित रखा। बार्रोस को प्राचीन आदर्श का निर्वाह करने में सफलता मिली है। उसका अनुकरण करनेवालों को वैसी सफलता नहीं मिली, किंतु अपनी प्रत्यक्ष अनुभूतियों के आधार पर कई लेखकों ने साहसपूर्ण घटनाओं के विवरण लिखे हें जिनमें भले ही कला उत्कृष्टता न मिले किंतु सजीवता अवश्य है।