पुराने ढब के शहर देखने हों तो प्रतापगढ़ भूली-बिसरी नगर नियोजन परम्परा की कहानी आप कहता क़स्बा है, इसे सही मायनों में 'शहर' कहना आपकी उदारता ही कही जाएगी! प्रतापगढ़ चार सौ साल पुरानी बसावट का कस्बानुमा शहर है, इसीलिये ठसाठस बसे शहर के पुराने हिस्से में एक-दूजे से जुडे मकान हैं, गलियां तंग और अंदरूनी सड़कें काफी संकरी हैं, पर शुभ है, पिछले कुछ एक सालों के दौरान शहर का विस्तार तेज़ी से हो रहा है। जैसे- भव्य सरकारी इमारतों में नयी बनी कलेक्ट्री का पहला चरण, हाल में निर्मित 48 सरकारी बंगलों वाली सिविल लाइन, नवनिर्मित सर्किट हाउस, नया पोलिटेक्नीक भवन, 102 मकानों की पुलिस लाइन और शीघ्र पूरा होने वाले जिला स्टेडियम आदि ध्यानाकर्षक हैं, तो निजी स्तर पर आधुनिक-शैली के कई बंगले और महंगे मकान बनवाये गए हैं, जो अक्सर बाहर ही रहते हैं। 