राज प्रिया को अपने परिवार वालों से मिलवाता है, जिसके बाद दोनों की शादी हो जाती है। कुछ दिनों बाद प्रिया एक दुर्घटना में घायल हो जाती है, और राज उसकी दिन-रात देखभाल करता है। इस घटना से प्रिया का हृदय परिवर्तन हो जाता है, और वह राज को धोखा देने में करण की सहायता करने से मना कर देती है। करण तुरंत योजना बदलता है, और राज को एक अनाम फ़ोन कर उसके और प्रिया के संबंधों के बारे में बता देता है। राज यह सुनकर चकित रह जाता है, और आवेश में आकर करण से मिलता है, और उसे प्रिया को मारने की सुपारी देता है। दूसरी तरफ, प्रिया राज को सारी सच्चाई बताने का निश्चय करती है, और एक कैसेट में सब रिकॉर्ड कर उसे राज की गाड़ी में रख देती है। उसी दिन योजनानुसार करण राज के घर में घुसता है, और प्रिया पर हमला कर देता है।