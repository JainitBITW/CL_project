बृहदारण्यक उपनिषद में वैश्यों को 'गणशः' कहा गया है; वे सहकारिता के द्वारा ही धनोपार्जन कर सकते हैं, वैयक्तिक परिश्रम से नहीं; सामूहिक संगठन उनके लिए स्वाभाविक है। वैदिक काल में हमें गण, व्रात, गणपति और श्रेष्ठि शब्द मिलते हैं जो अनुवर्ती काल में आर्थिक संगठनों के साथ संबंधित थे। इनसे सामूहिक संस्थाओं के विकास की प्रारंभिक अवस्था का संकेत होता है। बुद्ध के युग की विशेषता थी सभी क्षेत्रों में सामूहिक संगठनों का बढ़ता हुआ महत्व। आर्थिक जीवन में भी यह परंपरा दिखलाई पड़ती है। इस काल में श्रेणियों के विकसित रूप का प्रमाण तीन प्रवृत्तियों में परिलक्षित होता है- व्यवसायों का वंशानुक्रमिक होना, उद्योगों का स्थानीयकरण और जेट्ठक अथवा प्रमुख के नाम से प्रधान का पद।