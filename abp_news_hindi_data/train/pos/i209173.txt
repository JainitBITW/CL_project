प्राचीन काल में इन संगठनों का प्रसार और प्रचलन बहुत अधिक था। जातकों तथा जैन ग्रंथ 'प्रश्न व्याकरण' और 'जंबूद्वीपप्रज्ञप्ति' में श्रेणी के रूप में संगठित व्यवसायों और शिल्पों की संख्या, 18 बतलाई गई है। महावस्तु में भी ऐसी अनेक श्रेणियों के नाम गिनाए गए हैं। अभिलेखों से भी ऐसी स्थिति का समर्थन होता है। विभिन्न व्यवसायों के कितने अधिक लोग श्रेणियों के सदस्य होते थे इसका कुछ आभास नासिक से मिले 120 ई. के एक अभिलेख से होता है जो गोवर्धन में ही तंतुवायों की दो श्रेणियों का उल्लेख करता है।