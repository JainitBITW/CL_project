इन्स्क्रिप्ट का कुंजीपटल विन्यास सभी भारतीय लिपियों हेतु समान है। अधिकतर भारतीय लिपियाँ ब्राह्मी लिपि से निकली हैं, इसलिये उनका वर्णक्रम समान है। इसी गुण के आधार पर इन्स्क्रिप्ट कीबोर्ड का खाका विकसित किया गया। इस कीबोर्ड के ध्वन्यात्मक/वर्णक्रम गुण के कारण एक व्यक्ति जो कि किसी एक लिपि में इनस्क्रिप्ट टाइपिंग जानता हो वह सभी भारतीय लिपियों में, बिना उस लिपि के ज्ञान के भी श्रुतलेखन द्वारा टाइप कर सकता है। उदाहरण - तेलुगू में राम लिखना हो या हिन्दी में, दोनो दशाओं में समान कुंजियाँ दबाने से काम बन जाता है अर्थात यदि आप देवनागरी में टाइप करना जानते हैं तो तेलुगू में भी लिख सकते हैं।