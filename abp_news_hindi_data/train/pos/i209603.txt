ऐतिहासिक रूप से साइबेरिया के सुदूर पूर्वी इलाक़े को कोलिमा कहा जाता था और इसी के एक भाग में सन् 1953 में मागादान ओब्लास्त स्थापित किया गया। यहाँ पर धरती में सोना, चांदी, टिन और टंग्स्टेन मिला और 1930-1940 के दशकों में उन्हें निकालने के लिए खाने बनी और सोवियत संघ के तानाशाह जोसेफ़ स्टालिन की सरकार ने यहाँ क़ैदी-श्रमिकों के गुलाग खेमे और सड़कें बनवाई। स्टालिन के देहांत पर कैदियों की बजाए पगार पर काम करने वाले मज़दूरों को रखा गया जो यहाँ पर सोने-आदि की खानों में काम करने आये।