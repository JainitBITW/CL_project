हाल के वर्षों की ही तरह 2018 की गर्मियों में भी उत्तर भारत के उत्तराखण्ड राज्य में कई जगह पर वनों में आग के मामले सामने आये हैं। टिहरी से लेकर उत्तरकाशी और बागेश्वर तक के पहाड़ और वन भीषण आग से जूझ रहे हैं। अग्नि से सबसे ज्यादा प्रभावित पौड़ी गढ़वाल जिला रहा, जहाँ लगभग 1000 हेक्टेयर वन भूमि पर आग की चपेट में आ चुकी है। उत्तराखण्ड वन विभाग के मुताबिक उन्हें 15 फ़रवरी से 21 मई तक कुल 741 ऐसी घटनाओं की सूचना मिली थी, जिसमें 1213.766 हेक्टेयर वन क्षेत्र 21 लाख रुपये से ज्यादा का राजस्व नुकसान हुआ है।