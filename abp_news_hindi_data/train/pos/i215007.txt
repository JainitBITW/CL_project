कोपेन जलवायु वर्गीकरण प्रणाली के अनुसार, कैलगरी की जलवायु आद्र-महाद्वीपीय है। यद्यपि, मजबूत अर्द्ध-शुष्क प्रभावों, लंबी, शुष्क, ठंडी परन्तु अत्यधिक परिवर्तनशील शीतऋतु एवं छोटी, मध्यम-गर्म ग्रीष्मऋतु के साथ इसकी नमी का स्तर काफी कम है। यहाँ की जलवायु, शहर की ऊंचाई एवं रॉकी पर्वत से इसकी निकटता के कारण बहुत प्रभावित होती है। कैलगरी की सर्दियाँ यहाँ के लोगों के लिए असहज रूप से ठंडी हो सकती हैं ; परन्तु सर्दी के दौरान कैलगरी-वासियों को सर्दी से राहत पहुँचाने के लिए पहाड़ों से गर्म, शुष्क चिनूक-हवाएं शहर में लगातार बहती रहती हैं। इन हवाओं के बारे में जाना जाता है कि यह ठन्डे तापमान को कुछ ही घंटों में 15 °से. तक बढ़ा देती हैं और जो कई दिनों तक उसी अवस्था में रहता है। चिनूक हवाएं, कैलगरी की सर्दियों की एक आम विशेषता हैं, पिछले 100 से ज्यादा वर्षों के पर्यवेक्षण में केवल एक महीने में ऐसा हुआ है कि यहाँ चिनूक हवाओं को महसूस नहीं किया गया। सभी सर्दियों के दिनों में, आधे से अधिक दिनों के तापमान में 0 °से. से ऊपर दैनिक अधिकतम वृद्धि होती है।