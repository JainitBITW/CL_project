कॅरीबियाई सागर का नाम यहाँ रहने वाली कैरिब नाम की प्राचीन आदिवासी जनजाति पर पड़ा था। सन् 1492 में यूरोप से भारत का पश्चिमी मार्ग ढूंढता हुआ क्रिस्टोफ़र कोलम्बस इसी सागर में पहुँचा था। इसके बाद यहाँ पुर्तगाल, स्पेन, ब्रिटेन, फ़्रांस और नीदरलैण्ड जैसी यूरोपियाई ताक़तों ने अपने उपनिवेश बना लिए। कैरिबियाई सागर पर समुद्री व्यापार बढ़ा और उसके साथ यहाँ जल-दस्युओं का भी प्रकोप हो गया जो जहाज़ों को लूटकर यहाँ के अनगिनत छोटे-छोटे द्वीपों में अपने अड्डों में छुप जाया करते थे।