लाहौर में रहते हुए सुमन जी 'हिन्‍दी मिलाप' में उसके सम्‍पादक श्री लेखराज के साथ काम करने लगे। सन्‌ 1942 के ‘भारत छोड़ो आन्दोलन में सुमन जी का निवास क्रांतिकारी नेताओं और कार्यकर्ताओं की शरण-स्‍थली बन गया। उन क्रान्‍तिकारियों में पत्रकार, अध्‍यापक, राजनीतिक और छात्र-छात्राएँ शामिल थे। पुलिस को इस बात का सुराग मिल गया और एक दिन वह आया कि पुलिस ने उनके घर को चारों ओर से घेर लिया। तलाशी में आचार्य दीपंकर पुलिस के हाथ लगे। क्‍योंकि वे विकलांग थे, इसीलिए पुलिस को उन्‍हें पहचानने में देर नहीं लगी। इसी कारण सुमन जी भी पुलिस की आँखों में खटकने लगे और कुछ दिनों बाद उन्‍हें भी नजरबन्‍द कर लिया गया। इस प्रकार जून, 1945 तक स्‍वतन्‍त्रता-सेनानी के रूप में सक्रिय भाग लेने के उपरान्‍त जुलाई, 1945 ई. में आप दिल्‍ली आकर जम गए।