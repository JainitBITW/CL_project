ईसाइयों के पवित्र तीर्थ स्थल जेरूसलम को तुर्कों से मुक्त कराने के लिए एक दीर्घकालीन धर्म युद्ध चला। इस धर्म युद्ध का एक महत्वपूर्ण प्रभाव यह हुआ कि भारत की भोगविलास की वस्तुओं, मालाबार क्षेत्र के एवं पूर्वी द्वीप समूह के मसालों आदि का ज्ञान हुआ। तेरहवीं सदी में मार्कोपोलो ने वेनिस से चीन तथा जापान की यात्रा की। मार्कापोलो के विवरणों से भी यूरोपवासियों के पूर्वी देशों की वस्तुओं के विषय में जानकारी प्राप्त हुई। इन सब घटनाओं का प्रभाव यह हुआ कि अब पूर्वी देशों की भोगविलास की वस्तुओं एवं मसालों की माँग यूरोप में होने लगी और इस प्रकार यूरोप में एक नवीन वर्ग व्यापारी वर्ग का उदय हुआ। इन व्यापारियों ने पूर्वी देशों के साथ व्यापार कर अत्याधिक धन अर्जित किया। 