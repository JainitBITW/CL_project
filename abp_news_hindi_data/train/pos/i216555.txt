उत्परिवर्तन की परिभाषा अनेक प्रकार से दी गई है, किंतु सभी का निष्कर्ष यही है कि यह एक प्रकार का आनुवंशिक परिवर्तन है। कोशिकाविज्ञान के विद्यार्थी यह जानते हैं कि कोशिकाओं के केंद्रक में गुणसूत्र एक नियत युग्मसंख्या में पाए जाते हैं। इन सूत्रों पर निश्चित दूरियों और स्थानों पर मटर की फलियों की भाँति जीन्स लिपटे रहते हैं। जीवरासायनिक दृष्टि से जीन्स न्यूक्लीइक अम्ल होते हैं। इनकी एक उल्लेखनीय विशेषता यह है कि ये, कोशिका विभाजन के समय, स्वत: आत्मप्रतिकृत हो जाते हैं।