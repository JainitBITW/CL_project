शब्दार्थों का निर्णय भी विचारपूर्वक किया गया है । जैसे, यज्ञ के लिये जहाँ 'सहस्र संवत्सर' हो, वहाँ 'संवत्सर' का अर्थ दिवस लेना चाहिए, इत्यादि। मीमांसाशास्त्र कर्मकांड का प्रतिपादक है; अतः मीमांसक पौरुषेय, अपौरुषेय सभी वाक्यों को कार्यपरक मानते हैं। वे कहते हैं कि प्रत्येक वाक्य किसी व्यापार या कर्म का बोधक होता है, जिसका कोई फल होता है। अतः वे किसी बात के सम्बन्ध में यह निर्णय करना बहुत आवश्यक मानते हैं कि वह 'विधि-वाक्य' है अथवा केवल अर्थवाद । जैसे, "रणक्षेत्र में जाओ, वहाँ स्वर्ग रखा है"। इस वाक्य के दो खंड हैं — 'रणक्षेत्र में जाओ' यह तो विधिवाक्य या मुख्य कथन है, और 'वहाँ स्वर्ग रखा है' यह केवल अर्थवाद या गौण बात है। 