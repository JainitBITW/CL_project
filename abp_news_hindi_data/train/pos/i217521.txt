तलमापी यंत्र का उद्देश्य सर्वेक्षण में क्षैतिज रेखा को उपलब्ध करना है। पृथ्वी की सतह पर स्थित बिंदुओं की सापेक्ष ऊँचाई निकालने के लिये सर्वेक्षक तलमापन करता है। सभी ऊचाइयाँ एक ज्ञात उँचाई वाले बिन्दु के सापेक्ष मापी जाती हैं। ज्ञात ऊचाई वाले बिन्दु को 'बेंचमार्क' कहते हैं। तलमापी में एक दूरबीन होती है जिसमें स्पिरिट लेवेल जुड़ा होता है। यह प्राय: एक तिपाई पर जड़ा होता है। इसका प्रयोग एक अंशांकित छड़ के साथ किया जाता है। यह रॉड विभिन्न बिन्दुओं पर रखी जाती है और दूरबीन से देखा जाता है कि रॉड का कौन बिन्दु दिख रहा है। तलमापन के लिये थियोडोलाइट का भी प्रयोग कर सकते हैं जो वस्तुत: कोण मापन का उपकरण है।