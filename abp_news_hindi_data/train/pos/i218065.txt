कामेट पर्वत के पश्चिम में पश्चिमी कामेट हिमनद और पूर्व में पूर्वी कामेट और रायकाना हिमनद हैं। पश्चिमी कामेट हिमनद की शाखाएं कामेट, अबी गामिन और मुकुट पर्बत के पश्चिमी तराई क्षेत्र तक जाते हैं। पूर्वी कामेट हिमनद कामेट और माना के पूर्वी ओर से आगे तक फैला हुआ है। रायखाना हिमनद मीड कोल सैडल के पूर्वी ओर से आरंभ होकर अबी गामिन के पूर्व में पूर्वी कामेट हिमनद से मिल जाता है। पश्चिमी हिमनद सरस्वती नदी का स्रोत है और पूर्वी हिमनद धौलीगंगा नदी का स्रोत है। ये दोनों ही नदियां चमोली जिला की प्रधान नदी, अलकनंदा नदी की सहायक नदियां हैं।