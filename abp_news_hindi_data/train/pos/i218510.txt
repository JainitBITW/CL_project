हम लोग ऐसे संत की छाया में यह समझ ही नहीं पाये कि क्या अंधकार फिर कभी आ सकता है? क्या यह आनन्द कभी हम से अलग भी हो सकता है और ऐसे महापुरूष का कभी विछोह भी हो सकता है? परन्तु यह समय आ ही गया जिसने हमें उनके प्रकाश का पूर्ण ज्ञान कराया। क्योंकि सूर्य के न रहने पर ही प्रकाश का बोध होता है। हम उनके प्रकाश के चकाचौंध में उनको नहीं पहचान पाये। अतः आपने स्वेच्छा से ही बिना कुछ कष्ट पाए सबसे अलग हो आश्विन शुक्ल प्रतिपदा, सं0 2014 वि0 दिनांक 24 सितम्बर, सन् 1957 ई0 को प्रातःकाल सूर्योदय से कुछ पहले ब्रह्म बेला में अपने को उस अनन्त आत्मा में लय कर दिया।