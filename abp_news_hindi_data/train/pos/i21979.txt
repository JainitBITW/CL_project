कुछ दूसरी मक्खियों के लार्वा मनुष्यों और घरेलू जानवरों को क्षति पहुँचाते हैं। उनकी उपस्थिति से जो व्याधि होती है वह साधारण शब्दों में माइयासिस के अंतर्गत आती है। माइयासिस उस स्थिति को कहते हैं, जिसमें मनुष्य या जानवर के शरीर का कोई भाग डिप्टेरा गण की मक्खियों के अंडे या लार्वे से आक्रांत रहता है। ये लार्वे शरीर के किसी भी प्राकृतिक छिद्र; त्वचा के व्रण, आहारनलिका या शरीर के ऊतकों में पाए जाते हैं। इस श्रेणी में यूरोप और अमरीका की वार्बल मक्खी आती है, जो भारत में पंजाब में भी पाई जाती है। यह पशु की खाल का भेदन करके अत्यधिक हानि पहुँचाती है। इसी प्रकार घोड़े की वधई घोड़े और खच्चरों की आहारनलिका पर आक्रमण करती हैं। भेड़ों की वधई भेड़ों की नासिका में अंडे देती है और लार्वा अंडों से निकलकर मस्तिष्क तक पहुँच जाती है।