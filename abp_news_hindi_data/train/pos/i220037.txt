इसके सींग बड़े और मज़बूत होते हैं तथा बहुत सी शाखाओं वाले होते हैं। पूर्ण वयस्क में इनकी लंबाई 110 से.मी. तक होती है। ज़्यादातर हिरनों की तरह सींग नर में ही पाये जाते हैं।इसकी रोएँदार त्वचा मटमैले रंग से लेकर गाढ़ी स्लेटी रंग की होती है। आमतौर पर यह पूरा एक ही रंग का होता है, लेकिन कुछ उप-जातियों में कूल्हों और पेट में लाल-भूरे रंग के निशान होते हैं। इसकी छोटी किन्तु घनी अयाल भी होती है जो नरों में ज़्यादा विशिष्ट होती है।वयस्क नरों तथा गर्भवती या दूध पिलाती मादाओं के गले से आधा नीचे दूर एक सुर्ख़-लाल धब्बा होता है। यह एक ग्रंथी होती है कभी-कभी इसमें से सफ़ेद रंग का द्रव्य निकलता है।