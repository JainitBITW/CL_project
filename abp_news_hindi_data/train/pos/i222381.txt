सन् 1933 में जर्मनी में हिटलर के नेतृत्व में फ़ासिस्टों ने सत्ता हथिया ली, जर्मन जनता के जनवादी अधिकारों और आज़ादी को दफ़ना दिया और देश में अपना ख़ूनी तृतीय साम्राज्य क़ायम कर लिया। हज़ारों फ़ासिस्ट-विरोधियों को जेलों और नज़रबंद-कैंपों में ठूँस दिया गया। जर्मन सरकार ने बड़ी भारी हमलावर फ़ौज खड़ी की और नवीनतम जंगी साज़-सामान से उसे लैस किया। जर्मनी की सारी अर्थ-व्यवस्था युद्ध की तैयारी में जुट गयी। फ़ासिस्ट आक्रमण का पहला शिकार हुआ स्पेन। बाद में क्रमशः ऑस्ट्रिया, चेकोस्लोवाकिया और पोलैंड की बारी आयी। ब्रिटेन और फ़्राँस ने सितंबर, 1939 में जर्मनी पर युद्ध की घोषणा कर दी। मई-जून 1940 में फ़ासिस्ट जर्मनी ने फ़्रांस पर क़ब्ज़ा कर लिया। यूरोप के बहुत बडे़ इलाक़े में फ़ासिस्टों की नयी व्यवस्था लागू कर दी गयी, जिस के कार्यक्रम के अनुसार कुछ जातियों तथा राष्ट्रीय अल्पसंख्यकों, विशेष रूप से यहूदी, स्लाव, नीग्रो और जिप्सी लोगों का तथा समलिंगी और येहोवा के साक्षियों के विनाश को निश्चित किया जाता था।