तंग साम्राज्य के अंतिम दिनों में शाही दरबार ने जिएदूशी  नामक क्षेत्रीय सैनिक राज्यपालों के अधिकार बढ़ा दिए। इसी दौरान हुआंग चाओ नामक एक नेता ने तंग सरकार के विरुद्ध विद्रोह आयोजित किया जिस से साम्राज्य बहुत ही कमज़ोर पड़ गया और राज्यपाल लगभग पूरी तरह आज़ाद हो गए। इसी से पाँच राजवंशों और दस राजशाहियों का काल शुरू हुआ। इस काल में उत्तरी चीन में बहुत भयंकर झगड़े जारी रहे। दक्षिणी चीन में ज़्यादा स्थिरता थी लेकिन वहाँ भी युद्ध होते रहे। सन् 960 में उत्तरी सोंग राजवंश स्थापित हुआ और उसने चीन को फिर से एक सूत्र में बंधने की ठानी। एक-एक करके उसने राज्यों पर क़ब्ज़ा जमाया और सन् 978 तक पूरे चीन को अपने अधीन कर लिया।