'सात्राप' शब्द अवस्ताई भाषा और प्राचीन फ़ारसी भाषा के 'ख़्षथ़्रपावन' शब्द से आया है। इस शब्द में 'ख़्षथ़्र' संस्कृत के सजातीय शब्द 'क्षेत्र' से मिलता-जुलता है। 'पावन' शब्द का अर्थ प्राचीन फ़ारसी में 'रक्षा करने वाला' होता है, जो संस्कृत के 'पालन' शब्द से और 'पावन' शब्द दोनों से मिलता है। 'ख़्षथ़्रपावन' समय के साथ परिवर्तित हो गया - 'ख़्षथ़्र' तो 'शहर' बन गया और 'पावन' 'बान' या केवल 'प' बन गया। इस से यह शब्द 'सात्राप' के रूप में और 'शहरबान' के रूप में मिलता है, जिसका संस्कृत में 'क्षेत्रपाल' बराबरी का शब्द होता। प्राचीन फ़ारसी में इसके जैसी 'शोइथ़्रापैती' उपाधि भी मिलती है, जिसका संस्कृत अनुवाद 'क्षेत्रपति' सरल है और ठीक यही उपाधि छत्रपति शिवाजी के लिए प्रयोग होती है।