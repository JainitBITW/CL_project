'स्तंभ या खंभा', किसी धरन, या सरदल को आलंब देनेवाला खड़ा अवयव है, जो तलचित्र में वर्गाकार, आयताकार, वृत्ताकार, या बहुभुजी हो सकता है। किसी दीवार में जुड़ा हुआ और उसकी सतह से कुछ थोड़ा सा आगे निकला हुआ खंभा भित्तिस्तंभ कहलाता है। किसी पुल का पाटन सँभालनेवाले बीच के अवयव 'पाए' और किनारेवाले 'अंत्याधार, या पीलपाये' कहलाते हैं। ढालदार, या सीढ़ीदार, चिनाई, जो किसी लंबी दीवार से आगे निकली रहती है और उसे किसी डाक या छत की ठेल के विरुद्ध बगली सहारा देती है, 'पुश्ता' कहलाती है। डाट के बीच के पत्थर को 'चाभी' कहते हैं और अन्य पत्थर डाटपत्थर कहलाते हैं।