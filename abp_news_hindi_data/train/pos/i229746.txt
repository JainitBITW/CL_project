आपको संगीत का भी बड़ा शौक रहा। लेकिन आगे चलकर ब्रहविद्या का अमृतपान कर सारे रस फीके लगने लगे और संगीत के अभ्यास से भी हाथ खींच लिया और मन की डोर किसी और के चरणों में अटका दी। संगीत को वे भगवान् की प्राप्ति का सरल और शीघ्र फल देने वाला साधन मानते थे। आप कहा करते थे कि संगीत जानने वालों को अपने भाव भगवान् को संबोधन करके अत्यन्त विनम्र तथा मधुर भाव से एकांत में सुनाने चाहिए, इससे वे आशुतोष बड़ी जल्दी रीझते हैं। दुनियाँ वालों के लिए इस प्रतिभा को नष्ट करना बुद्धिमानी नहीं है। इसीलिए सत्संगों तथा भंडारों में वे संगीतज्ञों और गायकों से रात के 12-1 बजे तक मधुर भक्ति-भजन सुना करते थे और प्रेम विहल हो जाते थे। आंसुओं की माला बिखरने लगती थी। जिन भाइयों ने उस दृश्य को देखा था वे जानते हैं कि यह प्रत्यक्ष भासता था कि प्रभु उन मोतियों को बीनने संगीत की लहरों से खिंचे चले आ रहे हैं।