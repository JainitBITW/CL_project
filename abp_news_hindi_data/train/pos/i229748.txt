श्री गुरुदेव को अपने गुरु के प्रथम दर्शन गुरुमाता के इलाज के सम्बन्ध में 1910-11 में हुए। उनके सरल स्वभाव और साधारण गृहस्थ वेश ने पहले तो उन्हें भ्रम में डाल दिया और कई महीने के मेल मिलाप से भी वे इस बात को न समझ पाए कि वह कोई अलौकिक महापुरुष हैं जिनकी आत्मा किसी ऊँचे स्थान की सैर करती हुई हर समय शांत और प्रसन्न रहती है। कुछ समय बाद फतेहगढ़ में प्लेग का प्रकोप हुआ और आप राजा तिर्वा की कोठी में आ गए। फारसी में एक मसल है कि प्रेम पहले प्रेमपात्र के हृदय में उत्पन्न होता है। महात्माजी महाराज के अंदर यह ख्याल हुआ कि यह अधिकारी व्यक्ति हैं, इन्हें ब्रह्मज्ञान देना ही चाहिए। 