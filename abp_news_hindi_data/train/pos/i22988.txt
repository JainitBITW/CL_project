रोगी के जिस अंग से एक्स-रे को प्रवाहित करना है, उसे एक्स-रे स्रोत और इमेज रिसेप्टर के बीच रखा जाता है जिससे शरीर के केवल उसी विशेष अंग की आतंरिक संरचना की छाया उत्पन्न हो सके। ये एक्स-रे आंशिक रूप से अस्थि जैसे घने ऊतकों द्वारा अवरूद्ध हो जाती हैं और मृदु ऊतकों से बड़ी आसानी से गुजर जाती हैं। जिन-जिन क्षेत्रों से होकर ये एक्स-रे गुजरती हैं, वे क्षेत्र डेवलप करने पर गहरा रंग धारण कर लेते हैं, जिससे अस्थियां आस-पास के ऊतकों की तुलना में थोड़ी हल्के रंग की दिखाई पड़ती हैं।