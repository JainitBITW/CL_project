एन्ड्रॉयड का उपयोक्ता अन्तराफ़लक स्पर्श पर आधारित है और स्वाईपिंग, टैपिंग, पिंचिंग जैसी क्रियाओं की मदद से उपयोगकर्ता स्क्रीन पर वस्तुओं का नियंत्रण कर सकता है। इसके अलावा गेम कण्ट्रोलर या पूर्ण रूप के बड़े कीबोर्ड्स, इत्यादि को ब्लूटूथ, यूएसबी या वाई फाई की सहायता से जोड़ा जा सकता है। उपयोगकर्ता के हर आदेश पर उसे तुरंत प्रतिक्रिया मिलती है, जो कि उसके अनुभव को सहज बनाती है व मंशा सुलभ कराती है। इस आदेश की प्रतीक्षा तरल स्पर्श अन्तराफ़लक करता है व आदेश मिलते ही अपने सॉफ़्टवेयर प्रतिक्रिया स्वरूप उचित कार्रवाई उपलब्ध कराता है। इसके लिये एक्सिलरोमीटर, जायरोस्कोप, निकटता संवेदक आदि का प्रयोग भी किया जाता है। एन्ड्रॉयड उपकरण आरम्भ होते समय एक गृहस्थान में बूट होता है, जो कि उपकरण का प्राथमिक संचालन और सूचना केंद्र होता है। एन्ड्रॉयड की होमस्क्रीन आमतौर पर अनुप्रयोग और विड्जेट से भरी होती है। इसमें सबसे ऊपर एक स्टेटस बार भी होती है, जो उपकरण के बारे में व उसकी कनेक्टिविटी संबंधित सूचनाएं उपलब्ध कराती है।