अमेरिका में रेडियो और रंगमंच पर सफलता मिलने के बाद आरकेओ रेडियो की ओर से वेल्स को दो फिल्में बनाने का प्रस्ताव मिला। वेल्स ने पटकथा लेखक हरमन जे मैनकेविच के साथ मिलकर एक कहानी पर कार्य शुरू किया। कहानी अमेरिका के मीडिया मुगल विलियम रैंडोल्फ हर्स्ट के जीवन पर आधारित थी। वेल्स ने इस फिल्म परियोजना के लिए हॉलीवुड के बेहतरीन तकनीशियनों को अपनी टीम में जोड़ा जिसमें छायाकार ग्रेग टौलैंड भी शामिल थे। हालांकि वेल्स ने कलाकारों के चयन में अपने मरकरी थिएटर के नवोदित कलाकारों को तरजीह दी। इस फिल्म के साथ ही हॉलीवुड के कई कलाकारों ने फिल्म जगत में पदार्पण किया।