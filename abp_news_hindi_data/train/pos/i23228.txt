प्राकृतिक रेशम के ऊपर सेरिसिन, या रेशम गोंद, रहने के कारण वह देखने में मंद लगता है। सेरिसिन 19-25 प्रतिशत तक रह सकता है। सेरिसिन को निकालने के लिए, 30 प्रतिशत भार के साबुन को पानी में धुलाकर उसमें रेशम को लगभग 3 घंटे तक क्वथनांक से निम्न ताप पर तपाया जाता है। इससे सेरिसिन घुलकर निकल जाता है और रेशे पर विशेष चमक आ जाती है। अब रेशम को हल्के सोडा विलयन से धोकर वांछित रंग में रंग लेते हैं। एक विशेष प्रकार के रेशम, टसर के विरंजन के लिए, हाइड्रोजन परॉक्साइड का उपयोग होता है।