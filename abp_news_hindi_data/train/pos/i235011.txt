परस्पर विरोधी वृत्तियाँ अथवा उनका एक ही व्यक्ति में प्राप्त होना मनोविज्ञान क्या, सामन्य ज्ञान के लिए भी नई वस्तु नहीं। युंग का 'अंतर्मुख' एवं 'बहिर्मुख' व्यक्तित्व-प्रकार तथा ब्ल्यूलर कथित 'अंतर्बहिर्मुख' व्यक्ति की वृत्ति - 'द्वैधभाव', आदि प्रसिद्ध ही हैं। मनोरोग में भी क्रेश्चमर संमत 'सिजाएड' तथा 'साइक्लाएड', क्रेपलिन कथित उत्साह विषाद मनोचक्र तथा मनोविदलता या मनोह्रास आदि के निरूपण समष्टि में इसी एक तथ्य की पुष्टि करते हैं कि व्यक्ति में मन: शक्ति को बाहरी जगत्‌ से संबद्ध कराने की विधायक-वृत्ति तथा बाह्य जगत्‌ से खींचकर कछुए की भाँति अंतर्जगत्‌ में सिकोड़ लेने की निषेधात्मक वृत्ति, दोनों ही काम करती रहती हैं। किसी एक का अपेक्षाकृत अधिक प्राधान्य व्यक्तित्व के 'प्रकार' का निरूपक होता है। 'द्वैधभाव' में कभी तो दोनों वृत्तियों का संतुलन रहता है, जो कि आदर्श स्थिति होती है, कभी दोनों ओर बारी-बारी बेसाख्ता ढुल जाने की स्थिति होती है। अंतिम ही अपने चरम उत्कर्ष में 'द्विव्यक्तित्व' बनता है।