रूई के सूतों या वस्त्रों को जब दाहक सोडा के साथ उपचारित किया जाता है, तब उनमें उत्कृष्ट कोटि की, स्थायी रेशम सी चमक आ जाती है। ऐसे सूतों या वस्त्रों को मर्सरीकृत सूत या वस्त्र कहते हैं तथा मर्सरीकृत होने की प्रक्रिया को मर्सरीकरण कहते हैं। इस प्रक्रिया के आविष्कारक एक अँग्रेज रसायनज्ञ मर्सर थे, जिन्होंने इसका आविष्कार 1844 ई में किया तथा 1850 ई में इसका पेटेंट कराया था। उन्हीं के नाम पर इस प्रक्रिया का नाम मर्सरीकरण पड़ा है। मर्सरीकरण से केवल चमक ही नहीं आती वरन् लगभग 15% मजबूती और रंजक ग्रहण करने की क्षमता बढ़ जाती है। मर्सरीकृत सूत के बने मोजे, बनियाइन, अन्य अंतर्वस्त्र, सीने के धागे, जूते के फीते और वायुयान पंखों के वस्त्र अच्छे होते हैं तथा अन्य अनेक कामों के लिये, जहाँ चमक एवं मजबूती आवश्यक होती है, इससे बनी वस्तुएँ अच्छी समझी जाती है।