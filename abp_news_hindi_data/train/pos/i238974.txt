हेबेई जनवादी गणराज्य चीन के उत्तरी भाग में स्थित एक प्रांत है। हेबेई का अर्थ 'नदी से उत्तर' होता है, जो इस प्रांत की पीली नदी से उत्तर की स्थिति पर पड़ा है। हान राजवंश के ज़माने में यहाँ जी प्रांत होता था जिस वजह से हेबेई को चीनी भावचित्रों में संक्षिप्त रूप से '冀' लिखा जाता है। हेबेई का क्षेत्रफल 1,87,700 वर्ग किमी है, यानि भारत के कर्नाटक राज्य से ज़रा कम। सन् 2010 की जनगणना में इसकी आबादी 7,18,54,202 थी, यानि भारत के तमिल नाडू राज्य से ज़रा कम। हेबेई की राजधानी और सबसे बड़ा शहर शिजियाझुआंग है।