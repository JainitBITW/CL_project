वैज्ञानिक जाँच ने पाया है कि इसकी गैस, प्लाज़्मा और धूल तब बिखरी जब यहाँ स्थित एक लाल दानव तारे ने इन्हें अपने बाहर उछाल दिया। नीहारिका के बादल का बाहरी हिस्सा कम घना है और लगभग 15,000 कैल्विन के तापमान पर है जबकि इसका अंदरूनी भाग 5,000 कण प्रति सेमी3 का अधिक घनत्व रखता है और 7,000-9,000 कैल्विन के तापमान पर है। नीहारिका के बीच में एक O7 श्रेणी का वुल्फ़-रायेट तारा है जो 80,000 कैल्विन का सतही तापमान रखता है। चमक के हिसाब से इस केन्द्रीय तारे की निहित चमक सूरज से 10,000 गुना है जबकि इसका व्यास सूरज का केवल 0.65 गुना है। वर्णक्रम जाँच के अनुसार इस से 1,900 किमी प्रति सैकिंड की एक भयंकर तारकीय आंधी चल रही है जिसमें 10 खरब टन सामग्री प्रति सैकिंड तारे से उखड़कर नीहारिका के बादल में जा रही है। इस समय तारे का द्रव्यमान लगभग सूरज के द्रव्यमान के बराबर माना जाता है, लेकिन वैज्ञानिकों का अनुमान है कि शुरू में इस तारे का द्रव्यमान सूरज का 5 गुना था। इस से यह भी अंदाज़ा लगाया गया है कि यह नीहारिका संभवतः 1000 ± 260 साल से बन रही है।