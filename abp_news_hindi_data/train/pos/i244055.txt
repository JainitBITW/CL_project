पीड़ा इन व्रणों का मुख्य लक्षण है। भोजन के साथ इसका विशेष संबध है। आमाशय में व्रण की स्थिति के अनुसार भोजन करने के उपरांत पीड़ा तुरंत ही, या कुछ विलंब से, प्रारंभ होती है। ग्रहणी के व्रण में पीड़ा भोजन के डेढ़ दो घंटे पश्चात्‌ आरंभ होती है जब आमाशय बहुत कुछ खाली हो जाता है। फिर से कुछ भोजन करने पर वह शांत हो जाती है। उदर पर अँगुली से दबाकर पीड़ा की स्थिति से व्रण की स्थिति का अनुमान किया जाता है।