विंडोज विस्टा में सबसे पहले ध्यान खींचने वाली चीज है इसका विंडोज एअरो नामक खूबसूरत मुखावरण और ग्राफिक इफेक्ट्स। हालाँकि मैकिन्तोश कंप्यूटर पर इस तरह के सुदर्शन ग्राफिक्स पहले से ही मौजूद हैं लेकिन विंडोज प्लेटफॉर्म पर ये पहली बार 'विस्टा' के माध्यम से ही सामने आए हैं। विंडोज विस्टा होम प्रीमियम, बिजनेस, अल्टीमेट और एंटरप्राइज संस्करणों से युक्त उन कंप्यूटरों पर जिनमें एक अच्छा ग्राफिक्स एडेप्टर मौजूद हो, एअरो के मोहक ग्राफिक्स इफेक्ट्स का आनंद लिया जा सकता है। इस मुखावरण ने विंडोज का कलेवर ही बदल दिया है और उसे पहले की तुलना में बेहद आकर्षक, विविधतापूर्ण और शालीन बना दिया है।