इसिक कुल पूर्वी किर्गिज़स्तान के उत्तर तियान शान पर्वतों में स्थित एक बंद जलसम्भर वाली झील है। यह विश्व की दसवीं सबसे बड़ी झील है और कैस्पियन सागर के बाद दुनिया की दूसरी सब से बड़ी खारी झील है। किर्गिज़ भाषा में इसके नाम का अर्थ 'गरम झील' है क्योंकि बर्फ़ से ढके पहाड़ों से घिरे होने के बावजूद भी इसका पानी बर्फ़ में नहीं जम जाता। इसिक कुल का पानी खारा होने के कारण ही यह कभी नहीं जमता । किर्गिज़स्तान की सरकार ने यहाँ एक सुरक्षित प्राकृतिक उद्यान बना दिया है। इतिहासकारों को यहाँ खुदाई करते हुए एक 2,500 वर्ष पुराना शहर मिला है और इस पर अनुसन्धान जारी है।