तान्गूतों ने समय के साथ बौद्ध धर्म अपना लिया और उनके पश्चिमी शिया राज्य का राजकीय धर्म भी यही था। उन्होंने सारे प्रमुख बौद्ध ग्रंथों का अपनी तान्गूत भाषा में अनुवाद कर लिया। तिब्बती भाषा की तरह उन्होंने अपनी भाषा लिखने के लिए एक लिपि विकसित करी लेकिन जहाँ तिब्बती लिपि भारत की लिपि-परम्परा पर आधारित थी वहाँ तान्गूत लिपि चीनी भावचित्रों से आगे विकसित की गई। मंगोलिया में चंगेज़ ख़ान के उभरने के बाद मंगोल साम्राज्य फैला और तान्गूतों का पश्चिमी शिया ध्वस्त हो गया। फिर भी तान्गूतों की भाषा 16वीं सदी ईसवी तक मध्य चीन में बोली जाती रही और बहुत से तान्गूत मंगोलों के साथ कार्यरत हो गए। आज भो मंगोलिया में 'तान्गूद' के पारिवारिक नाम वाले लोग रहते हैं।