आचार्य महाराज ने चक्रेश की आध्यात्म रूचि देखकर उसे संघस्थ आर्यिका श्री वर्धित माति माताजी को चक्रेश की धार्मिक शिक्षा की जिम्मेदारी सौंप दी। संघ में रहकर सेवा, अध्ययन करने लगा। इसके बाद चक्रश आध्यात्म जगत में रम गए। यहां सपर्मण के साथ उनके ज्ञान व सेवा-भाव में उत्तरोत्तर वृद्धि होती रही। अपनी प्रतिभा व प्रवृत्तियों से चक्रश कुछ ही दिनों में समाज, विद्वानों और आचार्यगणों में वाल्सल्य के पात्र बन गए। लेखन में निपुण होने के कारण आचार्यों ने धर्म के प्रचार-प्रसार का दायित्व चक्रेश को सौंप दिया। यहां से एक नया सफर शुरू हुआ। धर्म के प्रचार प्रसार के लिए उन्होंने कई जगहों की यात्रा कर अनेकों अनुभव लिए। अनुभव व नित नए आध्यात्मिक ज्ञान के आदान-प्रदान ने चक्रेश की ख्याति को बढाया। चार वर्ष तक आचार्य वर्धमानसागर महाराज जी की पावन निश्रा में रहने के बाद उनकी आज्ञा से वे भट्टारक श्री चारूकीर्ति स्वामीजी के पास गए। स्वामीजी के निर्देशन में चक्रेश ने 16 नवम्बर वर्ष 2006 में आध्यात्मिक मासिक पत्रिका श्रीफल के संपादन का कार्य शुरू किया। पत्रिका के माध्यम से धर्म को नई उंचाईयां मिली। दूर - दूर से संत - महात्माओं के उपदेश लोगों तक पहुंचने लगे। थोडे ही समय में पत्रिका की लोकप्रियता बढती गई। इस सबके बाबजूद चक्रेश के मन में कुछ नया करने की तमन्ना उन्हें उद्वेलित करती रहती थी। पूर्व में तय किए अपने लक्ष्य को लेकर वह चिंतित रहते थे।