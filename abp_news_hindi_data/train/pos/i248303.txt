मुज़ार्त नदी तियान शान की पर्वतीय शृंखला में ख़ान तेन्ग्री पहाड़ के पास स्थित मुज़ार्त हिमानी से शुरु होती है। फिर यह बाईचेंग ज़िले में तियान शान और चुएलेताग़ पर्वतों के बीच की वादी में पूर्व-दक्षिणपूर्व दिशा में निकलती है। बाईचेंग ज़िले के लोग ज़्यादातर इसी नदी की सिन्चाई पर निर्भर करते हैं। यह प्राचीन कूचा शहर के पास से निकलती है जहाँ यह चुएलेताग़ पर्वतों में एक तंग घाटी बनाती है। वादी की उत्तरी चट्टानों में 230 से अधिक गुफ़ाएँ कटी हुई हैं जो किज़िल गुफा परिसर है और प्राचीनकाल के तुषारी लोगों से सम्बन्धित पुरातत्व के नज़रिये से बहुत महत्व रखती हैं।