वन विभाग के अधिकारियों ने बताया कि पहली आग उत्तरकाशी, बागेश्वर, अल्मोड़ा, टिहरी, हरिद्वार, नैनीताल, उत्तरकाशी और पौड़ी के जंगलों में लगी। केवल 19 और 20 मई की घटनाओं में ही 69.71 हेक्टेयर वन क्षेत्र जल चुका था। 65 जगह फायर अलर्ट भी जारी किये गये थे, जिनमें से 26 स्थानों पर आग लगी पाई गई। इसके बाद राज्यभर में हाई अलर्ट घोषित कर दिया गया, और सभी वन कर्मियों की छुट्टी रद्द कर दी गयी। अगले ही दिन आग लगने के 295 नए मामले सामने आये, जिससे कुल घटनाओं की संख्या बढ़कर 1036 हो गयी; पौड़ी में 15-16 जगहों की आग भी बुझ नहीं पाई थी। फायर अलर्ट की संख्या में भी इजाफा हुआ; 21 मई को आरक्षित वन क्षेत्रों में 255 और इससे बाहर 131 फायर अलर्ट जारी किए गए। मुख्यमंत्री त्रिवेंद्र सिंह रावत ने "तैयारी की कमी" के लिए संबंधित अधिकारियों को फटकार भी लगायी। 23 मई तक यह आग उत्तराखंड के छह राष्ट्रीय पार्क, सात अभयारण्य और चार कंजर्वेशन रिजर्व वाले वनों तक फैल चुकी थी। राजाजी व कार्बेट टाइगर रिजर्व से लेकर उच्च हिमालयी क्षेत्र में स्थित केदारनाथ वाइल्ड लाइफ सेंचुरी तक के वनों में आग लगने की घटनाएं सामने आई। वन्यजीवों की सुरक्षा को देखते हुए सभी संरक्षित-आरक्षित वन क्षेत्रों में गांव-शहरों से लगी सीमा पर वनकर्मियों की नियमित गश्त बढ़ा दी गई।