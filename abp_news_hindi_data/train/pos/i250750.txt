हैमसन की पहली रचना एक कविता थी - मीटिंग अगेन - जो सन् 1878 में प्रकाशित हुई थी। 1890 में इनका पहला उपन्यास हंगर प्रकाशित हुआ, जिससे इनकी पहचान बननी शुरू हुई। इनकी सर्वाधिक महत्वपूर्ण रचना ग्रोथ ऑफ द साॅयल का प्रकाशन 1917 में हुआ, जिसने इनको यूरोप तथा अमेरिका में प्रसिद्ध कर दिया। इसी रचना पर हैमसन को नोबेल पुरस्कार प्रदान किया गया था। अमेरिका के विख्यात आलोचक वरसेस्टर ने लिखा है कि ग्रोथ ऑफ द साॅयल हैमसन की सर्वश्रेष्ठ रचना है और यह अमेरिका तथा अन्य देशों में बहुत अधिक पढ़ी गयी है। यद्यपि इसके देश-काल तथा पात्र एकस्थानीय हैं, फिर भी इसका प्रतिपादित विषय सार्वभौम है और समस्त मनुष्य जाति पर लागू होता है।