मध्यश्लेष की रचना विभिन्न होती है। बहुधा यह पतले श्लेष्मक के स्तर जैसा होता है, कुछ में यह कड़ी उपास्थि जैसा होता है और कुछ में लगभग तरल। यह बिना कोशिका का ही होता है, किंतु बहुधा इनमें कुछ स्वतंत्र कोशिकाएँ पाई जाती है, जो बाह्म स्तर या अंतस्तर से इसमें आ जाती हैं। कुछ आँतरगुहियों में कोशिकाओं के अतिरिक्त अनेक तंतु भी पाए जाते हैं, जो कभी भी पेशीय प्रकृति के नहीं होते और जिनके कार्य के विषय में निश्चयपूर्वक कुछ कहना कठिन है।