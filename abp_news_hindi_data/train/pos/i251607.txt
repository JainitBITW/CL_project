इनका आकार 22 से 25 से. मी. का होता है और यह खुले, शुष्क और प्राय: पर्वतीय इलाकों में रहना और प्रजनन करना पसन्द करते हैं। यह ज़मीन की पतली दरार में 8 से 16 अण्डे देते हैं। इनके भोजन में कई प्रकार के बीज और कीड़े-मकोड़े शामिल हैं।सी-सी तीतर गोल-मटोल सा पक्षी होता है, जिसका रंग भूरी रेत जैसा होता है और परों के किनारे में सफ़ेद तथा भूरी धारियाँ होती हैं। नर का सिर सलेटी होता है और आँखों के एक छोर से दूसरी छोर सफ़ेद धारी होती है जिसके ऊपर एक काली धारी होती है और ठोड़ी में एक सफ़ेद धब्बा होता है।छेड़े जाने पर यह उड़ने से ज़्यादा ज़मीन पर भागना पसन्द करता है लेकिन यदि उड़ना ही पड़े तो अपने गोल पंखों की मदद से कुछ दूरी तक उड़ लेता है।