मालागासी समाज में स्थान व काल के अनुसार नये फ़ादि लगातार बनते गये हैं। किसी भी नये कार्य या व्यापार को आरम्भ करने से पहले "जोरो" नामक भोग चढ़ाया जाता है जिस से यह साबित होता है कि उस कार्य से फ़ादि-उल्लंघन नहीं होगा। फ़ादि तोड़ने को "ओता फ़ादि" कहते हैं और यदि किसी से जाने या अनजाने में "ओता फ़ादि" हो जाये तो उसे पलित समझा जाता है और "मालोतो" नाम से सम्बोधित कर के उस से दूर रहा जाता है। समाज उसकी ओर घृणा से देखता है और उसे समाज को ख़तरे में डालने का ज़िम्मेदार ठहराया जाता है। माडागास्कर में आये पर्यटकों को भी फ़ादि प्रतिबन्धों का सम्मान करने की सलाह दी जाती है।