माओ के इस क़दम को कई जानकार एक बड़े सामाजिक प्रयोग के तौर पर देखते हैं। एक ऐसा प्रयोग जिसने चीन के पुराने सामाजिक और सांस्कृतिक ढांचे को उखाड़कर एक नए चीन की स्थापना की। हालांकि कई आलोचक इसे माओ की महात्वाकांक्षाओं की उपज मानते हैं। आलोचकों के अनुसार माओ ने इस सांस्कृतिक क्रांति का इस्तेमाल कम्युनिस्ट पार्टी में अपने विरोधियों को ख़त्म करने और सत्ता पर अपना अधिकार बनाए रखने के लिए किया था। अपने इस प्रयास में माओ सफल तो रहे पर चीन को इसकी एक बड़ी कीमत भी चुकानी पड़ी।