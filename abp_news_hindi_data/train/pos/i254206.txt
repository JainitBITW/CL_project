कारेज़ बनाने के लिये पहले अधिक ऊँचाई वाले क्षेत्र में ज़मीन के नीचे पानी का स्रोत ढूंढा जाता है और फिर ज़मीन के नीचे ही नाला निकालकर उस पानी को दूर तक किसी निचले क्षेत्र में ले जाया जाता है और वहाँ जल के बाहर निकलने का एक मुख होता है। इस मुख से पानी गुरुत्वाकर्षण के प्रभाव से स्वयं ही उँचे जलाशय से निचले क्षेत्र की तरफ़ बहकर निकलता रहता है। नाला धरती ने नीचे होने के कारण शुष्कता और गरमी के बावजूद भी पानी वाष्पीकरण से खोया नहीं जाता, जबकि यदि नाला ज़मीन से ऊपर होता तो बहुत-सा भाप बनकर ग़ायब हो जाता। नाला बनाने के लिये और उसकी देखरेख के लिये हर थोड़ी दूरी पर नाले से धरती की सतह तक एक खोल बनाया जाता है, जो वाष्पीकरण से बचने के लिये अक्सर ऊपर से ढका जाता है। ईरान में अधिकतर कारेज़ 5 किमी से कम दूरी के भूमिगत नाले रखते हैं लेकिन केरमान के पास का एक कारेज़ 70 किमी लम्बा है।