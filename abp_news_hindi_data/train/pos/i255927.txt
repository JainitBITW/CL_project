"द एडवेंचर ऑफ़ द स्पेकेल्ड बैंड" स्कॉटिश लेखक सर आर्थर कॉनन डॉयल द्वारा शर्लक होम्स पर लिखी गई 56 लघुकथाओं में से एक है। यह द एडवेंचर्स ऑफ़ शर्लक होम्स में एकत्रित बारह कहानियों में आठवीं है। इसके अतिरिक्त यह उन चार शर्लक होम्स कहानियों में से एक है, जिन्हें लॉक रूम मिस्ट्री के रूप में वर्गीकृत किया जा सकता है। यह कहानी पहली बार फरवरी 1892 में स्ट्रैंड पत्रिका में प्रकाशित हुई थी, जिसमें इसके चित्र सिडनी पागेट द्वारा बनाये गए थे। अगस्त 1905 में फिर इसे न्यू यॉर्क वर्ल्ड में अन्य शीर्षक "द स्पॉटेड बैंड" के तहत प्रकाशित किया गया था। डॉयल ने बाद में खुलासा किया कि उनके अनुसार यह उनकी सर्वश्रेष्ठ होम्स कहानी थी।