गोवालपारा से श्री श्री सुरज्या पहाड़ 16 किलोमीटर की दूरी पर स्थित है। गोवालपारा से इस पहाड़ तक जाने के रास्ते में मोरनोई और सैनिक स्कूल भी आते हैं। इस पहाड़ पर पर्यटक अनेक देवी-देवताओं की अत्यंत सुन्दर प्रतिमाओं को देख सकते हैं। इन प्रतिमाओं में दुर्गा, गणेश, सूरज, चन्द्रमा और बुद्ध की प्रतिमाएं प्रमुख हैं। कुल मिलाकर यहां पर 107 प्रतिमाएं हैं। यह सभी प्रतिमाएं बहुत खूबसूरत हैं। असम के माघ बिहु में पूर्णिमा के दिन यहां पर तीन दिन तक मेले का आयोजन भी किया जाता है। 