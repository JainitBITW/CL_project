अरबी में 'ख़लीफ़ा' शब्द का मतलब 'प्रतिनिधि' या 'उत्तराधिकारी' होता है। पैग़म्बर मुहम्मद की 632 ईसवी में मृत्यु के बाद पूरे मुस्लिम जगत की राजनैतिक बागडोर सँभालने वालों को 'ख़लीफ़ा रसूल अल्लाह' कहा जाता था, यानि 'अल्लाह के रसूल का उत्तराधिकारी'। जिस तरह 'रईस' के राज को 'रियासत', 'अमीर' के राज को 'अमीरात' और 'ख़ान' के राज को 'ख़ानत' कहते थे, उसी तरह 'ख़लीफ़ा' के राज को 'ख़िलाफ़त' कहा जाता था। 'ख़लीफ़ा' में 'ख़' अक्षर के उच्चारण पर ध्यान दें क्योंकि यह बिना बिन्दु वाले 'ख' से ज़रा भिन्न है। इसका उच्चारण 'ख़राब' और 'ख़रीद' के 'ख़' से मिलता है।