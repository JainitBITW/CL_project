पैग़म्बर मुहम्मद के देहांत के बाद के पहले चार ख़लीफ़ाओं को सुन्नी मत के अनुयायी 'राशिदी ख़लीफ़ा' कहते हैं, जिसे अरबी लहजे में 'ख़लीफ़ा उर-राशिदुन' और फ़ारसी लहजे में 'ख़लीफ़ा-ए-राशिदीन' भी कहते हैं। 'राशिद' का मतलब अरबी में 'सही मार्ग पर चलने वाला' होता है। यह चार ख़लीफ़ा इस प्रकार थे: अबु बकर अस-सिद्दीक़, उमर इब्न अल-ख़त्ताब, उस्मान इब्न अफ़्फ़ान और अली इब्न अबू तालिब। यह चारों मुहम्मद साहब के जीवनकाल में उनके साथी रहे थे। पैग़म्बर मुहम्मद के गुजरने के तुरंत बाद आपसी बातचीत से अबु बकर को ख़लीफ़ा चुना गया और मुहम्मद के साथियों ने उनसे वफ़ादारी की शपथ ली। इस चुनाव से कुछ लोग नाराज़ हुए क्योंकि उन्हें लगा की अली ही पैग़म्बर के सबसे क़रीबी सम्बन्धी थे इसलिए उन्हें ही ख़लीफ़ा बनना चाहिए था।