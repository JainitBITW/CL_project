इतिहासकारों में 'उज़बेक' नाम के स्रोत को लेकर मतभेद है। कुछ का मानना है कि यह नाम मंगोल राजा उज़बेक ख़ान के नाम से आया है। अन्य विशेषज्ञों का कहना है कि यह तुर्की भाषाओँ के दो शब्दों से आता है: 'ओज़' और 'बेग', यानी 'वह जो स्वयं मालिक हो'। कुछ तुर्की भाषाओँ में 'ओगुज़' का अर्थ 'क़बीला' या 'फ़ौजी टुकड़ी' होता है और इस आधार पर कुछ इतिहासकार मानते हैं कि 'उज़बेक' वास्तव में 'ओगुज़-बेग' का बिगड़ा हुआ रूप है। विवाद जारी है।