ब्रज में खनिज पदार्थ अधिक नहीं मिलते हैं। सातवीं शताब्दी में भारत भ्रमण के क्रम में मथुरा पहुँचे चीनी यात्री ने अपने यात्रा विवरण में प्रस्तुत किया है कि मथुरा के आस-पास की खानों से पीत स्वर्ण निकाला जाता था। आजकल यहाँ सोना तो क्या, कोई भी धातु नहीं निकलती है। यहाँ का उल्लखनीय खनिज पदार्थ लाल रंग का बलुआ प्रस्तर है, जो भरतपुर और आगरा जिलों की खानों से निकाला जाता है। यह प्रस्तर प्राचीन काल से ही यहाँ की इमारतों और मूर्तियों के निर्माण में उपयोग किया जाता रहा है। इसके अतिरिक्त छाता और कामबन की पहाड़ियों से मटमैला प्रस्तर निकलता है, जिससे रोड़ी निर्माण कर सड़कों का निर्माण किया जाता है।