क्राइसिस कथा शृंखला के बाद सभी डीसी पात्रों को रीबूट किया गया। इस रीबूट में सुपरगर्ल के उद्गम की कथा भी पूरी तरह बदल दी गयी। ना तो वह अब सुपरमैन की बहन थी, और ना ही क्रिप्टोन वासी। इस नए चरित्र का नाम मैट्रिक्स रखा गया। मैट्रिक्स एक कृत्रिम जीव थी, जिसे लेक्स लूथर द्वारा पॉकेट कॉन्टीनम से बने प्रोटोप्लाज्म से निर्मित किया था। मैट्रिक्स सबसे पहले सुपरमैन वी2, #16 में दिखाई दी। 1996 में लेखक पीटर डेविड द्वारा रचित सुपरगर्ल नामक कॉमिक शृंखला का प्रकाशन शुरू हुआ। शृंखला की शुरुआत में ही लिंडा डैनवर्स नामक एक महिला को बचाने के प्रयास में मैट्रिक्स का उसके शरीर के साथ विलय हो गया। मनुष्य शरीर प्राप्त करने के बाद कुछ वर्षों तक मैट्रिक्स ने सार्वजनिक जीवन में लिंडा डैनवर्स नाम से रहना शुरू किया।