इस झील के बीच के केन्द्रीय द्वीप पर एक जीवित ज्वालामुखी है जिस से गैस और घुआँ हमेशा रिसता रहता है। झील के दक्षिणी और पूर्वी तट पत्थरीले हैं जबकी उत्तरी और पश्चिमी तटों पर रेतीले मैदान और रेत के टीले हैं। धूप में आसपास की धरती जल्द ही गरम हो जाती है जबकि पानी धीरे-धीरे ही गरम होता है। ज़मीन और पानी में तापमान अंतर से यहाँ तेज़ हवाएँ चलती हैं और कभी-कभी अचानक आँधियाँ भी आ जाती हैं। मैदानी तटों पर मगरमच्छ और पत्थरीले किनारों पर साँप व बिच्छू मिलते हैं। पर्यटकों को यहाँ कभी-भी बिना स्थानीय मार्गदर्शकों के अकेले न जाने की सलाह दी जाती है।