हिंदी के आलंकारिक आचार्य अंशत: ब्रजभाषा की अध्यक्षता और अंशत: दोहे जैसे छोटे छंद के चुनाव के कारण अलंकार के भेदों का अंतर स्पष्ट नहीं कर सके हैं। किन्तु दूलह ने इसके लिए उत्तम पद्धति अपनाई कि उन्होंने एक ही वाक्य में एक अलंकार के सभी भेदों के उदाहरण दे दिए। कहीं कहीं अध्येताओं के लिए कठिनाई वहाँ उपस्थित हो जाती है जहाँ उन्होंने एक ही छंद के आधे भाग में एक अलंकार का लक्षण तथा उदाहरण और आधे भाग में दूसरे का लक्षण तथा उदाहरण रख दिया है; किंतु कुल मिलाकर रीतिकालीन अलंकार ग्रंथों में सभी दृष्टियों से यह पुस्तक अद्वितीय है।