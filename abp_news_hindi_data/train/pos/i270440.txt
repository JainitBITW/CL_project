मंदिर का स्वरुप खजुराहों के मंदिरों से मिलता- जुलता है। यह एक वर्गाकार चबुतरे पर बना है तथा चारों तरफ से एक दीवार से घिरा है। मुख्य मंदिर में एक गर्भगृह है, फिर सभामंडल तथा हॉल के तीनों तरफ तीन प्रवेश मंडप बने हैं। पहले प्रांगण में चारों दिशाओं में चार प्रवेश- द्वार बने थे। इनमें से तीन बंद कर दिये गये। मुख्य प्रवेश द्वार पुरब की तरफ है। इसके दोनों तरफ द्वारपाल की मूर्तियाँ खड़ी हैं। मुख्य मंदिर के सामने एक वर्गाकार कमरा है, जिसका छत संभवतः पिरामिड के रूप में रहा होगा। इसे लोग वेदी के रूप में जानते हैं। यह बलि- कक्ष नंदी स्थान या कुछ और हो सकता है। 