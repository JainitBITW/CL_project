शाकद्वीप इन्ही में से एक है जिनके शासक प्रियव्रत पुत्र मेधातिथि हैं। इसमें भी सात उपद्वीप हैं जिनका नाम क्रमश: पुरोजव, मनोजव, पवमान, धुम्रानीक, चित्ररेफ, बहुरूप और चित्रधार है। इन्हीं नामके मेधातिथि के पुत्र हुए तथा उनके पुत्रों ने अपने नाम के उपद्वीपों पर राज किया। यहाँ ईशान, उरुशृंग, बलभद्र, शतकेसर, सहस्रस्रोत, देवपाल और महानस नामक सप्त मर्यादापर्वत हैं तथा अनघा, आयुर्दा, उभयस्पृष्ठि, अपराजिता, पंचपदी, सहस्रस्रुति और निजधृति नामक सात नदियाँ हैं। यहाँ की जातियाँ ऋतव्रत, सत्यव्रत, दानव्रत तथा अनुव्रत हैं तथा इष्टदेव श्रीहरि हैं। इस शाकद्वीप में एक शाक नामक वृक्ष है जिसकी मनोहर सुगंध पूरे द्वीप में छाई रहती है। यहाँ के वासी, बीमारियों से दूर तथा हजारों वर्षों तक जीवित रहने वाले हैं। शाकद्वीप के चारो ओर मट्ठे का सागर है।