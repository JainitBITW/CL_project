वैज्ञानिकों ने ऐसे अनेक तरीके बताये हैं जिनमें नींद को स्मृति से संबंधित दिखाया गया है। टर्नर, ड्रमंड, सलामत और ब्राउन द्वारा किये गये एक अध्ययन में नींद के अभाव से कार्यरत स्मृति पर प्रभाव पड़ता दिखाया गया। कार्यरत स्मृति महत्वपूर्ण है क्योंकि यह निर्णय लेने, तर्क-वितर्क करने और प्रासंगिक स्मृति जैसे उच्च स्तरीय संज्ञानात्मक कार्यों के अधिक प्रक्रमण और मदद के लिए सूचनाओं को सक्रिय रखता है। अध्ययन में 18 महिलाओं और 22 पुरुषों को चार दिनों की अवधि में प्रति रात सिर्फ 26 मिनट ही सोने की अनुमति दी गयी। इन व्यक्तियों ने पूरे आराम के बाद शुरुआत में संज्ञानात्मक परीक्षण दिए और फिर चार दिनों में नींद के अभाव के दौरान दिन में दो बार परीक्षण किये गये। अंतिम परीक्षण में, नियंत्रित समूह की तुलना में इस नींद-अभावग्रस्त समूह की औसत कार्यरत स्मृति विस्तार में 38% की गिरावट पायी गयी।