विज्ञान के जन्म और उसके संचालन की नीति के निर्धारक 22 वर्षों तक प्रो॰ गौड़ ही रहे। श्री गोपाल स्वरूप भार्गव जी ने 10-11 वर्षों तक तन-मन-धन से विज्ञान परिषद की सेवा की। उनके काल में विज्ञान का कलेवर सुधारा और विज्ञान की धाक सारे हिन्दी साहित्य जगत में बैठ गयी। तत्पश्चात् श्री सत्यप्रकाश ने तन्मयता से सम्पादन कार्य किया और विज्ञान परिषद् के रजत जयन्ती अंक का नियोजन किया। डॉ॰ सत्य प्रकाश के बाद पुनः रामदास गौड़ मृत्युपर्यन्त विज्ञान के सम्पादक रहे। फिर डॉ॰ गोरख प्रसाद ने एक मास के सम्पादन कार्य में विज्ञान में कायापलट कर दी। तत्पश्चात् डॉ॰ सत्य प्रकाश पुनः सम्पादक बने। उन्होंने सम्पादन मण्डल में डॉ॰ श्रीरंजन, डॉ॰ रामशरण दास, प्रो॰ श्री चरण वर्मा, श्री रामनिवास राय, स्वामी हरिशरणानन्द तथा डॉ॰ गोरख प्रसाद को रखा और राधेलाल मेहरोत्रा को प्रबन्ध सम्पादक बनाया।