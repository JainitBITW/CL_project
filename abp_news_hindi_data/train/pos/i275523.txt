 दक्षिण पूर्व का वनक्षेत्र - शावनी, चेरोकी, क्रीक, नाबेज़ आदि समूह इस क्षेत्र में निवास करते हैं। आर्थिक व्यवस्था में कृषि और शिकार का समान महत्व है। वर्गाकार और वृत्ताकार, दोनों प्रकार के घर इन समूहों में बनाए जाते हैं। समाज गोत्र और गोत्रसमूहों में संगठित है। वर्गभेद के साथ सशक्त राजकीय संगठन भी इन समूहों में विकसित हुआ है। सूर्य और अग्नि को केंद्र बनाकर अनेक धार्मिक क्रियाएँ की जाती हैं। ये समूह मंदिरों का निर्माण भी करते हैं। पुजारी और शामन, दोनों शक्तिशाली होते हैं। चमड़े और वृक्षों की छाल के वस्त्रों का उपयोग किया जाता है। विशेष प्रकार की चटाइयाँ और टोकरे बनाना तथा बेत का उपयोग इन समूहों की भौतिक संस्कृति की उल्लेखनीय विशेषताएँ हैं। इनकी कला पर मध्य अमरीका के अनेक प्रभाव लक्षित होते हैं।