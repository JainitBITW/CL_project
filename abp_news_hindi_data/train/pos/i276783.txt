वायु में अपरदन के साथ साथ परिवहन की भी विलक्षण शक्ति है। महीन बालू और धूल के कणों को बड़े विशाल परिमाण में वायु वर्ष प्रति वर्ष रेगिस्तानी प्रदेशों से उड़ाकर ले जाती है और ऐसे स्थानों में निक्षेपित कर देती है जहाँ उसका वेग कम हो जाता है और घास एवं झाड़ियाँ उसके मार्ग में रुकावट डालती हैं। इस प्रकार से परिवाहित पदार्थ के निक्षेपों को वायूढ़ बालू और वायूढ़ मृत्तिका कहते हैं। उत्तरी चीन में इस प्रकार से बनी वायूढ़ मृत्तिका का एक बड़ा विशाल निक्षेप हैं, जिसकी मोटाई 300 से 450 मीटर तक है और जिसे वायु मध्य एशिया के रेगिस्तानों से उड़ा कर यहाँ ले आई है।