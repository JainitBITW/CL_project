तगालोग का सर्वप्रथम लिखित रूप सन् 900 ईसवी की लगूना ताम्रपत्र अभिलेख में मिलता है जिसमें संस्कृत, मलय, जावा भाषा व पुरानी तगालोग की लिखाईयों के अंश हैं। इस काल में भारत की ब्राह्मी लिपि पर आधारित बायबायिन तगालोग की मानक लिपि बन गई। तगालोग में लिखी गई सबसे पहली पुस्तक सन् 1593 में फ़िलिपीन्ज़ पर स्पेन के उपनिवेशी क़ब्ज़े के काल में प्रकाशित "क्रिस्तीना डोक्त्रीना" थी, जो स्पेनी भाषा से अनुवादित करके तगालोग में बायबायिन लिपि, और फिर तगालोग को रोमन लिपि में लिखने के एक आरम्भिक प्रयास के साथ लिखी गई। 19वीं सदी के अन्त तक बायबायिन प्रयोग में थी लेकिन 20वीं शताब्दी में रोमन ही तगालोग को लिखने की मानक लिपि बन गई।