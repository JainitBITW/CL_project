दृष्टिपटल में तंत्रिका उपकलाओं की परत होती है, जिसमें दंड और शंकु होते हैं। शंकु प्रधानत: मैक्यूला पर एकत्र होते हैं और दंड परिमा पर। ये अत्यधिक विभेदित कोशिकाएँ हैं और दृष्टि अंत्यांग का काम करती हैं। अन्य संवेदी तंत्रिकाओं के समान इन अंत्यागों के उद्दीपन में भी संवेदी आवेगों का विकास होता है, जो केंद्रीय तंत्रिका तंत्र के अभिवाही क्षेत्र से होती हुई मस्तिष्क में पहुँचती हैं। पहली वास्तविक संवाहन तंत्रिका कोशिका, या प्रथम श्रेणी का न्यूरॉन, भीतरी न्यूक्लीय परत की द्वध्रुवी कोशिका है, जिसका अक्षतंतु भीतरी जालस्तर में होता है। दृष्टिपटल की गुच्छिका कोशिकाएँ द्वितीय श्रेणी की न्यूरॉन हैं, जिनकी प्रक्रियाएँ तंत्रिका रेशे की परत में पारित होती हैं और दृष्टितंत्रिका, दृष्टिस्वस्तिक और दृष्टिक्षेत्र से होती हुई पार्श्व वक्रपिंड में जाती हैं। यहाँ एक नई कोशिका - तीसरी श्रेणी का न्यूरॉन - द्वारा आवेगों का पारेषण होता है तथा ये आवेग अक्षिविकिरण द्वारा पश्चकपाल खंड के वल्क में, जिसे दृष्टिकेंद्र भी कहते हैं, यात्रा करता है। समूचे दृष्टिपटल में मैक्यूला का क्षेत्र सबसे महत्वपूर्ण और स्पष्ट तथा तीक्ष्णता के लिए उत्तरदायी है।