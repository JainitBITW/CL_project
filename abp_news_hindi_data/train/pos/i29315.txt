इसे विषजन्य मंददृष्टि भी कहते हैं। इसके अंतर्गत अनेक अवस्थाएँ हैं। बहिर्जात विषों से, जिनमें तंबाकू, एथिल ऐलकोहल, मेथाइल ऐलकोहल, सीसा, संखिया, थैलियम, क्विनीन, अर्गट पुं-पर्णांग, कार्बन डाइ-सल्फाइड, स्ट्रैमोनियम तथा भाँग प्रमुख हैं, दृष्टितंत्रिका के रेशे क्षतिग्रस्त हो जाते हैं। इनमें से कुछ विष प्रारंभ में दृष्टिपटलीय रोग उत्पन्न करते हैं, जिससे बाद में दृष्टिपटल की गुच्छिकाकोशिकाएँ विषाक्त होती हैं और तंत्रिका रेशों का अपकर्षण होता है, जिनका निरूपण सुषिरफलक के पीछे मंदावरण के बन जाने पर ही संभव है।