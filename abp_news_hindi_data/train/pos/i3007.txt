1901 में 4 लाख की जनसंख्या के साथ दिल्ली एक छोटा नगर था। 1911 में ब्रिटिश भारत की राजधानी बनने के साथ इसकी जनसंख्या बढ़ने लगी। भारत के विभाजन के समय पाकिस्तान से एक बहुत बड़ी संख्या में लोग आकर दिल्ली में बसने लगे। यह प्रवासन विभाजन के बाद भी चलता रहा। वार्षिक 3.85% की वृद्धि के साथ 2001 में दिल्ली की जनसंख्या 1 करोड़ 38 लाख पहुँच चुकी है। 1991 से 2001 के दशक में जनसंख्या की वृद्धि की दर 47.02% थी। दिल्ली में जनसख्या का घनत्व प्रति किलोमीटर 9,294 व्यक्ति तथा लिंग अनुपात 821 महिलाओं एवं 1000 पुरूषों का है। यहाँ साक्षरता का प्रतिशत 81.82% है।