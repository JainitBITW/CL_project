लोकतंत्र के 4 स्तंभों में दो स्तंभ विधायका और कार्यपालिका भ्रष्टाचार के घुन में पहले ही जर्जर हो चुके हैं, न्यायपालिका और प्रेस के मजबूत होने का भ्रम ही लोकतंत्र को धराशाही कर रहा है। व्यवस्था परिवर्तन की प्रत्याशा में ‘‘प्रेस’’ की भूमिका पर जो बुद्धिजीवी वर्ग आज यह कहने को विवश है कि प्रेस के भ्रष्ट होने से ही लोकतंत्र गर्त में पहुंचा। कितने ही शातिर बदमाश और अपराधी अपने वाहनों पर फर्जी ‘‘प्रेस’’ लिखाकर प्रशासन पर नाहक प्रेशर बनाये रखने में व्यस्त हैं। प्रेस लिखने के ऐवज में वाइकर्स अपराधियों, जुआरियों-सटोरियों व भ्रष्ट नेताओं, नेताओं के चमचों, भ्रष्ट अफसरों, बाबुओं आदिसे नियमित बंधौैरी की परंपरा ने पत्रकारिता के नैतिक मूल्यों को तार-तार कर पीतपत्रकारिता को पल्लवित किया। पीतपत्रकारिता ही मीडिया के भ्रष्ट होने का लक्षण है। यही कारण है कि प्रत्यक्षदर्शी होते हुए भी पत्रकार 24 जून को लोकतंत्र की उड़ती धज्जियों को बयां नहीं कर पाये। जिन्हें हमसे भय होना चाहिए था, आज हम उनसे डरे हुए हैं, तभी तो अब अखवारों के काॅलमों और चैनल्स की खबरों से जन सामान्य का विश्वास उसी तरह टूट चुका है। जैसे कि खाकी वर्दी से टूटा हुआ है। कोई भी पीड़ित व्यक्ति अपना दुखड़ा दर्ज कराने कोतवाली या थाने जाने से भय खता कि कहीं मुझे ही बंद न कर दिया जाये। साहित्य समाज का दर्पण होता है। साहित्य की एक विधा है पत्रकारिता। दर्पण का इस्तेमाल इसलिए होता है कि दर्पण के सामने खड़े होकर चेहरे के दाग धब्बे यानी विकृतियां मिटाकर भव्यता हासिल की जा सके। पत्रकारिता की भूमिका एक सुधारक के रूप में होनी चाहिए। इसी मिशन को लेकर ‘‘जब तोप मुकाबिल हो तो अखबार निकाला जाये’’ के चिंतन ने प्रेस को लोकतंत्र का सजग प्रहरी माना। स्वतंत्रता संग्राम में प्रेस की अहम भूमिका रही। ब्रिटिश हुकूमत के विरुद्ध प्रेस ने जो माहौल बनाया था। उससे इतिहास के पन्ने भरे पड़े हैं। कितने ही पत्रकार जेल गये। कितने मुद्रणालय सील हुए। पत्रकारों ने लाठियां खाई, गोलियां खाई, फांसी के तख्ते पर झूले। आज फिर व्यवस्था परिवर्तन के प्रति देश उबल रहा है। जंग-ए-आजादी में प्रेस ने जो भूमिका निभाई थी उससे कई गुना अधिक महत्वपूर्ण भूमिका जंग-ए-ईमान यानी भ्रष्टाचार के विरुद्ध जनयुद्ध में निभानी चाहिए। मगर इसे बिडंबना ही कहेंगे कि पत्रकारिता धर्म पर चढ़ी पीली चादर कफन के रूप में चमक रही है जिसे पीत पत्रकारिता नाम से पहचाना जा रहा है। यही कारण है कि लोकतंत्र की धज्जियां उड़ाते हुए ‘‘करप्शन दादा’’ को राष्ट्रपति भवन में पहुंचाया जा रहा है। प्रेस मौन है यूपी में नगर निकाय चुनाव के पहले चरण में 24 जून को जमकर बूथ लूटे गये। चुनाव सुधार की जन अपेक्षायें तार-तार होती जा रही है, प्रेस पर प्रेशर लोकतंत्र को कर देगा धराशाही।