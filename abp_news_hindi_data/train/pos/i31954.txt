अपाची या अपाचे उत्तर अमेरिका की एक मूल अमेरिकी आदिवासी जनजाति है। यह संयुक्त राज्य अमेरिका के दक्षिण-पश्चिमी भाग में रहते हैं और कुछ आथाबास्काई भाषाएँ बोलते हैं। इनका वास क्षेत्र पूर्वी ऐरिज़ोना, उत्तरपश्चिमी मेक्सिको, नया मेक्सिको, टेक्सास और इनके इर्द-गिर्द के कुछ भागों में था। ऐतिहासिक नज़रिए से इनके क़बीले बहुत शक्तिशाली थे और लम्बे अरसे तक इन्होने मेक्सिको और अमेरिका में बसने वाले यूरोपियाई मूल के लोगों के साथ डट के मुक़ाबला किया। अपाची दस्तों ने मेक्सिको में स्पेनी ठिकानो पर 17वी सदी के अंत में छापे मारे और 19वी सदी में अमेरिकी सेना ने उन्हें चतुर और ख़ुंख़ार प्रतिद्वंदी पाया। अपाचियों के पास एक नावाहो नाम की जाति भी रहती है जो संस्कृति और भाषा में अपाचियों से मिलती-जुलती है, लेकिन इन्हें दो भिन्न समुदाय माना जाता है।