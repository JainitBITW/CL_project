इनकी रचनाओं के विषय में 'शिवसिंह सरोज' से पिंगलग्रंथ 'वृत्ततरंगिनी', 'मिश्रबंधु-विनोद' से 'रामसतसई' और रामनरेश त्रिपाठी कृत 'कविता कौमुदी' से 'शृंगारसतसई', 'वृत्ततरंगिनी', 'ककहरा' 'रामसप्तसति' एवं 'वाणीभूषण' की रचना मिलती है। 'रामसतसई', 'रामसप्तसति' और 'शृंगारसतसई' तीनों एक ही रचना के तीन नाम ज्ञात होते हैं। नाम के आधार पर अनुमान है कि 'वाणीभूषण', अलंकारनिरूपक ग्रंथ रहा होगा, जो अनुपलब्ध है। रामचंद्र शुक्ल ने 'ककहरा' को कवि की अंतिम कृति माना है। यह जायसी के अखरावट की पद्धति पर रची गई धर्म-नीति प्रधान रचना है। पिंगलनिरूपक कृति 'वृत्ततरंगिनी' की प्रति नागरीप्रचारिणी सभा, वाराणसी में सुरक्षित है।