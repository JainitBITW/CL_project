संस्कृत में भालू को "ऋक्ष" कहते हैं, जिस से "रीछ" शब्द उत्पन्न हुआ है। अंग्रेज़ी में भालू को "बेयर" कहते हैं। फ़ारसी में भालू के लिए "ख़ुर्स" शब्द है, जिसमें 'ख़' का उच्चारण ध्यान देने योग्य है। यूनानी में इसके लिए "आर्क्तोस" शब्द है और लातिनी में "उर्सुस" । ध्यान दीजिये कि रीछ, ऋक्ष, ख़ुर्स, आर्क्तोस और उर्सुस सभी आदिम-हिन्द-यूरोपीय भाषा के "ह्ऋत्कोस" शब्द से उत्पन्न हुए मिलते-जुलते सजातीय शब्द हैं।