इतालवी एकीकरण, जिसे इतालवी भाषा में इल रिसोरजिमेंतो कहते हैं, 19वीं सदी में इटली में एक राजनैतिक और सामाजिक अभियान था जिसने इतालवी प्रायद्वीप के विभिन्न राज्यों को संगठित करके एक इतालवी राष्ट्र बना दिया। इस अभियान की शुरुआत और अंत की तिथियों पर इतिहासकारों में विवाद है लेकिन अधिकतर के मत में यह सन् 1815 में इटली पर नेपोलियन बोनापार्ट के राज के अंत पर होने वाले वियना सम्मलेन के साथ आरम्भ हुआ और 1870 में राजा वित्तोरियो इमानुएले की सेनाओं द्वारा रोम पर क़ब्ज़ा होने तक चला। ध्यान दें कि 1870 के बाद भी कुछ इतालवी प्रदेश इस संगठित इटली में शामिल नहीं थे और वे प्रथम विश्वयुद्ध के बाद ही उसका हिस्सा बने।