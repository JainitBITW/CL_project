इन राज्यों को राष्ट्रीय धारा में जोड़ने का कार्य गैरीबॉल्डी ने किया। दक्षिण-इटली में सिसली और नेपल्स दो राज्य थे, जहाँ बूर्वो-वंश का शासन था। यहाँ की जनता ने विद्यमान शासन के खिलाफ विद्रोह कर दिया और गैरीबॉल्डी से सहयोग की प्रार्थना की। जवाब में गैरीबॉल्डी ने अपनी सेना की सहायता से जून 1860 ई. तक सारे सिसली पर अपना अधिकार कर लिया। यह कार्य सरलता से सम्पन्न हो गया। सिसली अब पीडमाँट के राज्य में शामिल कर लिया गया।