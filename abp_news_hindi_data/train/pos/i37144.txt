इन विशेषंकों के अतिरिक्त समय-समय पर साहित्यिक पत्रिकाएँ बाल साहित्य पर केन्द्रित लेखों को प्रकाशित करती रहती हैं। 'कादंबिनी', 'नवनीत', 'हरिगंधा', 'पंजाब सौरभ', 'समकालीन भारतीय साहित्य', 'मधुमती', 'उत्तर प्रदेश' आजकल आदि पत्रिकाओं में प्रकाशित लेखों में बाल साहित्य पर विभिन्न कोणों से विचार किया गया है। 'साप्ताहिक हिन्दुस्तान' पत्रिका अपने समय में बाल साहित्य पर अच्छी सामग्री प्रकाशित करती रही है।बाल पत्रकारिता के क्षेत्र में दैनिक समाचार पत्रों के साप्ताहिक परिशिष्टों में बाल-साहित्य प्रकाशित कर रहे हैं। बाल पाठक इन अंकों की प्रतीक्षा करते रहते हैं। ऐसे समाचार पत्रों र्में 'अमर उजाला', 'आज', 'दैनिक जागरण', 'राष्ट्रीय सहारा', 'जनसत्ता', 'डेली मिलाप', 'स्वंतत्र भारत', 'नवभारत टाइम्स', 'दैनिक नवज्योति', 'राजस्थान पत्रिका', 'हिन्दुस्तान', 'दक्षिण समाचार', 'नई दुनिया', आदि प्रमुख हैं।