खड़िया समुदाय के पर्व-त्योहार एक ओर धर्मिक विश्वासों से जुड़े हैं, तो दूसरी ओर इन उत्सवों का आधार उनकी सामाजिकता और जीविका के साधनों पर निर्भर करता है। इन त्योहारों का सम्बन्ध उनके प्राचीन आखेट जीवन से लेकर कृषि-युग होते हुए आधुनिक जीवन से भी है। ये विभिन्न धर्मों के साथ जुड़ते हुए विभिन्न त्योहारों को अपने हित के अनुसार आत्मसात् करने लगे हैं। सारे उत्सवों में सबसे पहले पोनोमोसोर, उसके बाद-‘देव पितर’ या बूढ़ा-बूढ़ी की पूजा होती है। ‘देव-पितर’ की प्रतिदिन भोजन से पहले और हंड़िया पीने से पहले स्मरण किया जाता है। अन्य आत्माओं को अलग-अलग समयों में स्मरण करते हैं।