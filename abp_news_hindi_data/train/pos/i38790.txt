ताज़िकिस्तान मध्य एशिया मे स्थित एक देश है जो चारों ओर से ज़मीन से घिरा है। यह पहले सोवियत संघ का हिस्सा था और उस देश के विघटन के बाद सन् 1991 में एक स्वतंत्र देश बना। 1992-97 के काल में गृहयुद्धों की मार झेल चुके इस देश की कूटनीतिक-भौगोलिक स्थिति बहुत महत्वपूर्ण है। यह उज़बेकिस्तान, अफ़ग़ानिस्तान, किर्गिज़स्तान तथा चीन के मध्य स्थित है। इसके अलावा पाकिस्तान के उत्तरी इलाके से इसे केवल अफ़ग़ानिस्तान के बदख़्शान प्रान्त का पतला-सा वाख़ान गलियारा ही अलग करता है। 