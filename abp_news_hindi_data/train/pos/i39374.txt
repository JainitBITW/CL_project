सह्याद्रि पर्वत-शृंखला के दक्षिणी छोर पर सावंतवाड़ी रियासत के छोटे से गांव 'कोलगांव' में 19 सितम्बर 1867 को श्रीपाद का जन्म हुआ था। इनके पिता श्री दामोदर भट्ट, पितामह श्री अनंत भट्ट और प्रपितामह श्री कृष्ण भट्ट सभी ऋग्वेदी वैदिक परंपरा के मूर्धन्य विद्वान रहे। बचपन से ही बालक श्रीपाद को वेदों का अध्ययन कराया गया था। वैसे भी अपने आध्यात्मिक ज्ञान के कारण सातवलेकर परिवार की समाज में बहुत प्रतिष्ठा थी। आठ वर्ष की आयु में श्रीपाद की विद्यालयीन शिक्षा शुरू हुई। आचार्य श्री चिंतामणि शास्त्री केलकर ने उन्हें संस्कृत व्याकरण की शिक्षा दी।