उसी स्वप्निल रोशनी में, खिड़की के शीशों पर, नींद के समुद्र से एक अंगड़ाई हुई छाया धीरे-धीरे उभरी। मैं परदा उठाकर बाहर आ गया। इर्द-गिर्द खड़ी पहाड़ियों की चोटियां कुछ-कुछ साफ हो रही थीं। अँधेरा स्पिरिट की तरह अनजाने में उड़ता जा रहा था। इरा के कमरे की रोशनी और साफ हो गई थी। शाम को इरा कह रही थी, ‘तुम नहीं जाग पाओगे !’ उसे जताने के लिए और इसलिए भी कि इतनी देर हम दोनों एक-दूसरे की जागृत अनुभूति से दूर रहे, मैं भी भीतर गया था और टार्च उठा लाया था। टार्च की रोशनी से मैंने अपने जागने का सिगनल दिया था। तभी खिड़की खुली और कमरे में मोमबत्ती की भरी हुई रोशनी के परदे पर इरा छाया-चित्र की तरह दिखाई दी, मैंने उसके ओठों को पहचाना...और वह बन-घास की भीनी-भीनी महक, जो हमेशा उसके चिकने नम शरीर से उठा करती थी... और उसकी अलग आँखों की कोर में सोए उन्माद की लहरियों को जगाता हुआ महसूस किया। तभी इरा ने कोई इशारा किया था, पर मैं अपने में बेसुध खड़ा था...यह भी नहीं जान पाया कि कब इरा ने खिड़की की कार्निस पर मोमबत्ती रख दी, जिसकी लौ, में उसके बाल गोटे के झीने तारों की तरह चमक उठे थे। और इरा कुछ क्षण बाद तैयार होने चली गई थी। अंधेरी घाटी में चमकता हुआ एक आकाशदीप ! 