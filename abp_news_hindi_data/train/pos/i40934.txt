टाफी दूं ? कहते हुए मैंने जान-बूझकर आधी टाफी दांत से कुतर ली और आधी उसकी ओर बढ़ता हुआ बोला मैं जानता था, इसलिए लेता आया। और उसके उत्तर में इरा ने सहज भाव से मुंह खोलकर इलाइची दिखा दी, मैं इलाइची खा रही हूं, आप ही खाइए इसे ।...सुनकर मुझे अपनी गलती का पता चला और संकोच से गड़ गया। और इरा की ऊपरी सहजता से जितना बढ़ावा मिलता था, वह क्षण-भर में उसकी भीतरी सहजता से व्यर्थ हो जाता था। वह ऊपर से जितनी निःसंकोच, मुक्त, निर्बन्ध दीखती थी, शायद अन्दर से उतनी ही संकोचशील, परम्परानुरागी और भीरु भी थी। 