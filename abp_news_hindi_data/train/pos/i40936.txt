श्रीनगर में डल पर सैर करते हुए कल्पनाशील दार्शनिक की तरह आधी आँखें मूंदते हुए उसने कहा था-प्रकृति में जो यह जंगलीपन है, तिलक, यह भी कितना खूबसूरत है।...मैं वहशियों की तरह जीना चाहती हूं।...प्रकृति के इस जंगलीपन की तरह ! कभी-कभी सोचती हूं।...आसाम की जंगली जातियों में ही मेरा जन्म होता। बनपाखियों के पंखमुकुट लगाकर घूमती !...कहते-कहते उसने पूरी आँखें खोलकर एक पल की खामोशी के बाद कहा था, देवदार देखे हैं ? मन करता है नंगी चट्टानों के बीच देवदारों की तरह उग सकूं। बस, यही रहूं। तूफानी हवाए मुझे झिंझोड़ जाएं, बारिश में सिहर-सिहरकर भीगूं और नंगी बाहे पसारकर बरफ का स्वागत करूं।...