बात सुनकर मैं बड़े व्यावहारिक ढंग से मुस्कारा दिया था। अपने प्रति उपेक्षा का भाव सहन न कर पाई थी। बोली-नासमझों की तरह हंसते क्या हो ? मुर्दे नहीं सोच सकते यह सब। उसकी आवाज़ में तेज़ी थी और वह कहती जा रही थी-डल के तीन ओर खड़ी ये पहाड़ियां तुम्हें नहीं पुकारतीं ! इस चिकनी चट्टानों पर चढ़कर इन्हें रौंद डालने की इच्छा नहीं होती, कैसे आदमी हो तिलक ? शिकारे में बैठे-बैठे डल के जल को बच्चों की तरह उछलते हुए वह बोलती जा रही थी, इसके तल तक पहुंचकर पानी उलीचने को मन होता है। सिवार के जाल में फंसकर तड़फड़ाने में कितना सुख होगा। या उस कमलवन में घुस पडूं, उसे रौंद डालूं।... कमलनालों को तोड़-मरोड़कर बिखेर दूं, डल के पानी को गंदला कर दूं...