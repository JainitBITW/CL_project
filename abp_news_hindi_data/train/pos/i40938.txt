उस पर मैंने उसे बहुत गहरी नज़रों से देखा था, बांह में पड़ी चूड़ियां सरकाने का उपक्रम करते हुए उसकी बांह पर पहली बार हाथ रखा था। इरा की त्वचा में खिंचाव था। उसका रोम-रोम भभर आया था, जैसे रेत के कण उसके शरीर पर चिपक गये हों। उसकी आँखों में उमस थी और होंठों पर मादक सूखापन। उसके शरीर का सारा रस निचुड़कर कही भीतर समा गया था। रूखा तन सूखी टहनी की तरह कड़ा था, पर ऐसा कड़ापन जो उंगली के इशारे-मात्र से चटाख से टूट जाए। मैंने उसकी पीठ पर हाथ रख लिया था। इरा वैसे ही चश्माशाही की पहाड़ियां देखती रही। वातावरण बदलने के लिए मैंने बहुत मुलायमियत से कहा, ‘तुम एक झूठी ज़िन्दगी की कल्पना में परेशान हो। तुम एक गलत मोड़ पर मुड़ गईं, इसलिए अब तुम ज़िन्दगी जीना नहीं उसे तोड़-मरोड़ देना चाहती हो...’ 