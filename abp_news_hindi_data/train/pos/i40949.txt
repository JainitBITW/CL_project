एक आवाज़ सुनकर हम दोनों ने ही उस ओर देखा, मैं उस आदमी को नहीं पहचान पाया-सूरत साफ दिखाई पड़ रही थी। वह घोड़ा दौड़ाता हुआ आया था। रूखे मोटे-मोटे बाल, पुष्ट भरा हुआ शरीर। मोटे-मोटे साफ तराशे हुए ओठ। कनपटियों पर मांसलता कुछ अधिक थी। वह और पास आया तो मैंने गौर से देखा-दानेदार रेगमाल की तरह खुरदरी मुंह की खाल, कोयले की महीन कनियों-सी बढ़ी हुई दाढ़ी और मूंछें। मैंने इस आदमी को भी कभी नहीं देखा था। तभी इरा बोल पड़ी, अरे सोलंकी, इधर कहां ? 