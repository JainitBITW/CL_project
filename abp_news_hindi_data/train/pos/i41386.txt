नेपाली साहित्य में आधुनिक युग की शुरुआत सन 1913 ई. से मानी गयी है, जब राजनीतिक क्षेत्र में राणा-प्रधान मंत्रियों के अत्याचार पूर्ण शासन के खिलाफ संपूर्ण नेपाल में विद्रोह शुरू हो गया था। सामाजिक क्षेत्र में भी सुधार की आवाज़ उठाई जाने लगी थी। यह जन आकांक्षाओं का ही दबाव था कि नेपाली-साहित्य में भी इसके चलते बदलाव आया और वह जन आकांक्षाओं की संवाहक बनी। इसी समय माधवी, सुंदरी, चन्द्र, चन्द्रिका, शारदा आदि कई पत्र-पत्रिकाओं का प्रकाशन प्रारंभ हुआ, जिनमें नवयुग की वाणी को मुक्त कंठ से मुखर होने का सु अवसर प्राप्त हुआ।