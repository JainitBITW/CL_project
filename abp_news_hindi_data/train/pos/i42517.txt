अपनी मामूली-सी पूंजी से उसने जोन के साथ मिलकर एक धागे की जूतियां बुुनने के छोटे-से कारखाने की शुरुआत की। जोन उससे पहले मैकेनिक का काम करता था। काम को देखते हुए सौ पौंड की पूंजी बहुत कम थी। बड़ी कंपनियों के साथ कठिन स्पर्धा में ओवेन की मिल टिक नहीं पाई। इस बीच जोन के साथ साझेदारी निभाने में भी समस्याएं आने लगी थीं। इसलिए मात्रा तीन महीने के अंतराल में जोन के साथ अपने साझेदारी तोड़कर ओवेन ने अपने अलग कारखाने की नींव रखी। ओवेन उसे चालू रखने के लिए संघर्ष कर ही रहा था कि मैनचेस्टर के एक बड़े कारखाने में प्रबंधक का पद रिक्त होने की सूचना उसे मिली। उसने अपनी मिल का लालच छोड़ दिया और उस नौकरी पर जा लगा। उस समय उसकी उम्र केवल इकीस वर्ष थी। वह एक प्रकार से सतत संघर्ष एवं सफलता की शुरुआत थी। मेहनती और लगनशील तो वह था ही। छह महीने के अल्प समय में ही वह मिल मालिक के दिलो-दिमाग पर अपनी कार्यशैली का सिक्का जमाने में सफल हो गया।