जुलाई 2010 की जनगणना के हिसाब से अस्ताना के 65.2% लोग कज़ाख़, 23.8% रूसी, 2.9% यूक्रेनी, 1.7% तातार और 1.5% जर्मन मूल के थे। इस शहर की आबादी तेज़ी से बढ़ रही है। 1989 में यहाँ के केवल 17% लोग कज़ाख़ थे। 1999 में पाया गया कि यहाँ के 70% लोग रूसी थे। तब से यहाँ कज़ाख़ भारी संख्या में आ बसे हैं और यह रूसी-बहुसंख्यक शहर अब कज़ाख़-बहुसंख्यक बन गया है। सरकार से मिली आर्थिक सहायता से यहाँ पर रोज़गार ढूँढने वाले बहुत से युवक-युवतियाँ भी आकर बस जाते हैं। पड़ोसी किरगिज़स्तान और उज़बेकिस्तान से भी व्यवसाय ढूंढते लोग क़ानूनी और ग़ैर-क़ानूनी तरीक़ों से यहाँ आ बसे हैं।