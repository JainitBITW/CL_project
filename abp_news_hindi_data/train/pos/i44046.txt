अमूर नदी पश्चिमी मंचूरिया की पहाड़ियों में शिल्का नदी और अर्गुन नदी के मिलाप से 303 मीटर की ऊंचाई पर जन्म लेती है। वहाँ से यह पूर्व का रुख़ करती है जहाँ यह चीन और रूस की सीमा के रूप में मान्य है। 400 किलोमीटर तक यह घूमती हुई दक्षिण-पूर्व की तरफ बहने लगती है, जिस दौरान इसमें बहुत से छोटे नदी-नाले मिल जाते हैं। इस क्षेत्र के कई नगर-क़स्बे अमूर के किनारे बसे हुए हैं। फिर यह दक्षिण की ओर बहती है जहाँ यह रूस के ब्लागोवेचेन्स्क शहर और चीन के हेइहे शहर के बीच से गुज़रती है। यहाँ इस से ज़ेया नदी भी आ मिलती है जिस से इसका पानी और चौड़ाई काफ़ी बढ़ जाते हैं।