देवी और लंगुरवीर के सम्बन्ध की विवेचना करते हुए, फिलिप हनुमान को, आम आदमी की मान्यताओं से जोड़ते हैं, जैसे भदावर में लंगुरिया के गीत, और पंजाब के अमृतसर में लंगूर नृत्य। अमृतसर में दशहरे के त्यौहार के आते ही लोग देश-विदेश से हनुमान मंदिर में आना शुरू हो जाते हैं। भक्तगण लंगूर का रूप धारण कर, मूंह पर हनुमान का मुखौटा, हाथ में गदा, लम्बी पूँछ, नंगे पाँव, उछल-कूद करते, अपने निवास स्थान से मंदिर पहुँचकर नृत्य करते हैं। यह कार्यक्रम पूरे दस दिन चलता है। लंगूर नृत्य संतान प्राप्ति के लिए मन्नत माँगने, और फिर संतान प्राप्ति के बाद, ख़ुशी ज़ाहिर करने के लिए किया जाता है।