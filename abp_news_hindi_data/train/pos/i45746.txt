इसके अतिरिक्त गंगा नहर पर स्थित जलप्रपातों से पनबिजली का उत्पादन भी होता है। अत: नहरों द्वारा बहुमुखी विकास होता है और उनसे सिंचित क्षेत्र में कृषि की वृद्धि के साथ साथ उद्योग धंधों में भी प्रगति होती है और लोगों का जीवनस्तर ऊँचा करने में बड़ी सहायता मिलती है। प्रशासन को भी अच्छी नहरों से राजस्व कोष में आमदनी हो जाती है, जैसे ऊपरी और निचली गंगा नहरों से उत्तर प्रदेश प्रशासन को सन् 1958-59 में लगभग 1.6 करोड़ रुपए का, सब खर्चा आदि काटकर, मुनाफा रहा।