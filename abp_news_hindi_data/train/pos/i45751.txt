सिंचाई की नहरों के निर्माण में विशेष बात यह होती है कि ये नहरें ऐसे पथों से ले जाई जाती हैं जहाँ संभवत: नहरों के दोनों किनारों की ओर पानी सिंचाई के लिए निकलकर बह सके। अत: नहर का बहाव सिंचित क्षेत्र के अंतर्गत ऊँची से ऊँची भूमि पर होकर नियोजित किया जाता है। नदी और नाले इसके विपरीत, क्षेत्र के नीचे से नीचे हिस्से में होकर बहते हैं। वास्तव में नहरें बहुधा दो नदियों या नालों के मध्य उच्च भूमि पर होकर ही निकलती है।