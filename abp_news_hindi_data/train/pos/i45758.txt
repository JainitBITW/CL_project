जहाँ नहर अधिक भराव में होकर बनाई जाती है वहाँ नहर के दोनों किनारों के पुश्ते बड़ी सावधानी से बनाए जाते हैं। उदाहरण के लिए, ऊपरी गंगा नहर रुड़की के समीप सोलानी ऐक्विडक्ट के दोनों ओर भारी भराव में होकर गुजरती है। वहाँ भराव 35 फुट तक का है, अर्थात् दोनों ओर की भूमि काफी नीची है। यहाँ पक्के पुश्ते बनाए गए हैं, जो लगभग तीन मील की लंबाई में हैं। किंतु फिर भी पानी का रिसाव तली में से होता है जिसको समेटने के लिए दोनों ओर नालियाँ बनी हुई हैं, जिनमें रिसन का पानी जमा होकर नदी में चला जाता है।