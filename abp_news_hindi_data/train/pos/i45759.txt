नहरों से कहीं-कहीं रिसन द्वारा हानि भी बहुत होती है। नहरों के बनने से सामान्य भूगर्भ जलतल ऊँचा हो जाता है। यदि आस-पास की भूमि में पानी के रिसन की क्षमता कम हुई तो जलरोध की अवस्था हो जाती है और कृषियोग्य भूमि कृषि के आयोग्य होने लगती है। अत: नहरों के निर्माण के साथ-साथ निकासी नालों का निर्माण आवश्यक हो जाता है। यदि ये उपाय यथासमय नहीं कर लिए जाते तो भारी हानि होने की आशंका रहती है, जैसा पंजाब के कुछ क्षेत्रों में हो गया है। नहरों के साथ-साथ नालों का निर्माण अनिवार्य है। संसार के बहुत से क्षेत्रों में पानी के उपयुक्त निकास न होने के कारण नहरों से लाभ के बजाए हानि हुई है।