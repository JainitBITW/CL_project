सन 1908 से रायबहादुर पं॰ राधाकृष्ण यहाँ के प्रथम सहायक संग्रहाध्यक्ष के रूप में नियुक्त हुए, बाद में वे अवैतनिक संग्रहाध्यक्ष हो गए। अब संग्रहालय की उन्नति होने लगी, जिसमें तत्कालीन पुरातत्व निदेशक सर जॉन मार्शल और रायबहादुर दयाराम साहनी का बहुत बड़ा हाथ था। सन 1929 में प्रदेशीय शासन ने एक लाख छत्तीस हजार रुपये लगाकर स्थानीय डेंम्पीयर पार्क में संग्रहालय का सम्मुख भाग निर्मित कराया और सन् 1930 में यह जनता के लिए खोला गया। इसके पश्चात ब्रिटिश शासनान्तर्गत यहाँ कोई नवीन परिवर्तन नहीं हुआ।