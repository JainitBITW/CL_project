इसके बहुत बाद सन् 712 ईसवी में जब अरब सेनाएँ इस्लाम आने के बाद फैल रही थीं तो मुहम्मद बिन क़ासिम ने इस शहर पर क़ब्ज़ा कर लिया और यहाँ इस्लामी प्रभाव बढ़ने लगा। इस स्थान पर 13वीं सदी में ग़ोरी साम्राज्य का भी क़ब्ज़ा हो गया और उसके पतन के बाद यह दिल्ली सल्तनत का हिस्सा बना। इन सभी कालों में बहुत से मुस्लिम संत-फ़कीर यहाँ आ बसे और शहर के नाम के पीछे 'शरीफ़' लगाया जाने लगा । 'उच शरीफ़' का मतलब 'ऊँचा पवित्र शहर' है। इन संतों में बीबी जाविंदी, जलाल-उद-दीन 'सुर्ख़-पोश' बुख़ारी और बहाल हलीम शामिल थे, जिनके मक़बरे अब इस शहर में स्थित हैं।