जलेबी चौक से एक शानदार सीढ़ीनुमा रास्ता महल के मुख्य प्रांगण को जाता है। यहां प्रवेश करते हुए दायीं ओर शिला देवी मन्दिर को रास्ता है। यहां राजपूत महाराजा 16वीं शताब्दी से लेकर 1980 तक पूजन किया करते थे। तब तक यहां भैंसे की बलि दी जाती थी। 1980 ई॰ से यह बलि प्रथा समाप्त कर दी गयी। इसके निकट ही शिरोमणि का वैष्णव मंदिर है। इस मन्दिर का तोरण श्वेत संगमरमर का बना है और उसके दोनों ओर दो हाथियों की जीवन्त प्रतिमाएँ हैं।