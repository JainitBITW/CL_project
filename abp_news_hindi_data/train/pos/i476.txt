कुरील के द्वीपों पर सब से पहले वासी आइनू लोग थे। जापान ने अपने इतिहास के एदो काल में इन द्वीपों को अपना हिस्सा घोषित कर दिया। जापानी नियंत्रण दक्षिणी द्वीपों से उत्तर की तरफ़ बढ़ने लगा। उधर रूसी भी फैलकर साइबेरिया और कमचातका को अपने साम्राज्य का हिस्सा बना चुके थे और इन द्वीपों में उत्तर से दक्षिण की ओर फैलने लगे। 18वी सदी तक इतुरूप द्वीप तक रूसी बस्तियाँ बन चुकी थीं। उस से दक्षिण के द्वीपों में जापानी पहरेदार तैनात थे। सन् 1811 में वासिली गोलोवनिन नामक रूसी नाविक कप्तान अपने दस्ते के साथ कुनाशीर द्वीप पर रुके तो उन्हें जापानी सैनिकों ने गिरफ़्तार कर लिया। सन् 1812 में रूसी सैनिकों ने ताकादाया काहेई नामक जापानी व्यापारी को कुनाशीर पर ही गिरफ़्तार किया।