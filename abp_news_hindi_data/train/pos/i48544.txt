तीन फ़सलें प्रमुख थीं - मक्का, कद्दू और लोबिया - जिन्हें "तीन बहने" कहा जाता था और परमात्मा की ख़ास देन समझा जाता था। इन तीनों को इरक्वॉइ लोग एक ही खेत में एक साथ उगाते थे। मक्का तो सीधा उगता था, लोबिये की बेलें मक्के के तने के इर्द-गिर्द लिपटकर उगती थी क्योंकि उन्हें सहारे की ज़रुरत होती है और कद्दू मक्के के बड़े पत्तों की छाएँ में उगता था क्योंकि उसे ज़मीन की नमी की ज़रुरत होती है और छाएँ में ज़मीन नम रहती थी। इरक्वॉइ क्षेत्रों में सर्दियों में ज़बरदस्त बर्फ़ गिरती थी इसलिए वे गर्मियों में भी फ़सलें उगाकर उसे सर्दियों के लिए भंडारों में जमा कर लेते थे। इन भंडारों में खाना ख़राब होने से पहले 2 से 3 साल तक खाने योग्य रहता था। जब भी ज़मीन बंजर होने लगती, पूरा गाँव उठकर किसी नयी जगह जा बसता था।