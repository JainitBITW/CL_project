तब एक अघोषित राजा के रूप में ही मूलराज ने प्रायश्चितस्वरुप 'रुद्र यज्ञ' करने और एक विशाल रुद्र मंदिर बनाने का संकल्प लिया। फिर भी श्रीमाली ब्राह्मण पुजारीगण नहीं माने। मूलराज के आत्मदाह पर अड़े याचक श्रीमाली ब्राह्मणों को तब गुजरात राज्य के भावी विनाश और अराजकता के बारे में बताया गया पर उनके उपर इसका भी कोई असर नहीं पड़ा। उसी समय कई चावड़ा वंशजों का सिंहासन के लिए दावे भी आने शुरू हो गए थे। राज्य की सीमा पर दुश्मनों ने गुजरात को जीतने के लिए अपनी सरगर्मियां तेज कर दी थी। अगर राज्य को बनाए रखना था तो निश्चय ही मूलराज और श्रीमालियों के बीच सुलह की अत्यधिक जरुरत थी लेकिन श्रीमाली याजक परिस्थितियों को समझने के बाद भी मूलराज को हत्या के दंड से मुक्त करने के पक्षधर नहीं हुए। 