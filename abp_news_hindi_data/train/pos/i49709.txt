इस प्रकार योजनानुसार 1037 ब्राह्मण परिवारों का एक बड़ा कारवां सिद्धपुर पाटन पहुंचा। अबतक अघोषित राजा मूलराज ने कहे गए वादों से अधिक की सुविधा दिलवा कर उन्हें सदा के लिए अपना बना लिया। परंपरागत रुप से ब्राह्मणों को अपने प्रवास या मूल के स्थान के द्वारा जाना जाता था। अतः उत्तर दिशा से आने के कारण और अतीत के विभिन्न गोत्रो से मिलकर बने ब्राह्मणों के इस बड़े समूह को आधिकारिक तौर पर सहस्त्र औदिच्य ब्राह्मण नामित किया गया था। संस्कृत में, औदिच्य का अर्थ उत्तरी दिशा से है। इसप्रकार गोत्र मूल यथावत रहा और स्थान राजा मूलराज सोलंकी द्वारा प्रदत्त, श्री स्थल, जो कालांतर में सिद्धपुर पाटन के रूप में जाना जाता है, वही उनका स्थायी स्थान बना।