न्गारी की सीमाएँ भारत के जम्मू व कश्मीर, हिमाचल प्रदेश और उत्तराखंड राज्यों से लगती हैं। हिन्दुओं के पवित्र कैलाश पर्वत और मानसरोवर तीर्थस्थल इसी विभाग में स्थित हैं और हज़ारों वर्षों से भारतीय व तिब्बतियों का एक-दूसरे के देशों में आना-जाना रहा है। ऐतिहासिक रूप से न्गारी विभाग का इलाक़ा गुगे राज्य का हिस्सा हुआ करता था। यह क्षेत्र बौद्ध मठों, मूर्तिकला से भरी गुफाओं और अन्य पुरातत्वों से परिपूर्ण है। बहुत से स्थानों पर गहरा ऐतिहासिक भारतीय धार्मिक व सांस्कृतिक प्रभाव मिलता है।