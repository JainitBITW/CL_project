रामाराजभूषण कवि -- इनका काल 1550 से 1590 ई॰ तक है। उस समय तेलुगु कवियों में उनके मुकाबिले का कोई कवि नहीं था। उनके ग्रंथ "वसुचरित्रमु" "नरसमूपालीयमु" और "हरिश्चंद्रनलोपाख्यानमु" आदि हैं। नरसमूपालीयमु नीतिग्रंथ है। "वसुचरित्रमु" इनका सर्वोत्तम काव्य है। प्रबंधकला का चरम विकास इस ग्रंथ में हुआ। इस काव्य के प्रत्येक शब्द में संगीत की मधुर ध्वनि सुनाई देती है। उपर्युक्त विशेष साहित्यिक गुणों के कारण इस कव्य का अनुवाद तमिल तथा संस्कृत भाषाओं में भी हुआ है। इनका पांडित्य "हरिश्चंद्र-नलोपाख्यानमु" नामक द्वयर्थीं काव्यरचना से प्रमाणित होता है।