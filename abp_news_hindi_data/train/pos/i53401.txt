ऊपर एकल आवेश की गतिकी वाले सॉफ्टवेयरों की चर्चा की गयी है। किन्तु वास्तविकता यह है कि त्वरक में कणों का समूह या गुच्छा चलता है, न कि एकल कण। जब कण समूह में होते हैं तो उनका आपस में अन्तःक्रिया होती है जिसके कारण कण-पुंज का आकार बढ़ सकता है और गुच्छ की लम्बाई बढ़ सकती है या अन्तःपुंज स्कैटरिंग होती है। इसके अतिरिक्त स्पेस चार्ज के कारण बीम में अस्थायित्व आ सकता है और उसके कारण बीम-ह्रास भी हो सकता है। स्पेस चार्ज के प्रभाव को भी सम्मिलित करने के लिए प्रायः प्वासों समीकरण को ट्रैकिंग के दौरान कुछ-कुछ दूरी पर हल किया जाता है जिसके लिए पार्टिकल-इन-सेल तकनीक का प्रयोग किया जाता है। स्मरणीय है कि कण की ऊर्जा जब अधिक होती है तब स्पेस-चार्ज के कारण बीम के आकार और अस्थायित्व पर प्रभाव कम होता है। अतः अधिक ऊर्जा के आवेशित कणों की गति को मॉडल करने के लिए स्पेस-चार्ज प्रभाव की गणना सरल अल्गोरिद्मों की सहायता से की जा सकती है ।