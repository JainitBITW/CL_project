समुद्र में प्राणिजगत्‌ का असाधारण विकास हुआ है। लगभग सभी बड़े संघों के प्रतिनिधि और कुछ संघ, जैसे टिनोफोरा, इकाइनोडर्मेटा, फोरोनिडी, ब्रैकियोपोडा तथा कीटोग्नेथा, के समस्त प्राणी केवल समुद्र में ही पाए जाते हैं। अलवण जल की मछलियों का विकास समुद्री मछलियों से ही हुआ है। सरीसृप समूह के साँप तथा कछुए, स्तनपायी समूह के ह्वेल, समुद्री गाएँ, सील तथा शिंशुक आदि प्राणी समुद्र में पाए जाते हैं।