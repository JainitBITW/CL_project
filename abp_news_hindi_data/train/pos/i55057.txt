नारायण भट्ट दक्षिण भारत के मदुरा नगर के माध्व संप्रदायी भृगुवंशी ब्राह्मण भास्कर भट्ट के पुत्र थे। माता का नाम यशोमति था तथा जन्म वैशाख शु. 14, सं. 1588 को हुआ था। 12 वर्ष की अवस्था ही में यह गृहत्यागी हो गए और यात्रा करते संवत् 1602 में ब्रज पहुँच गए। श्री चैतन्य के पार्षद गदाधर पंडित के शिष्य कृष्णदास ब्रह्मचारी राधाकुंड पर मदनमोहन जी की सेवा करते थे, जिनसे इन्होंने दीक्षा ली और वहीं रहने लगे। 12 वर्ष के अनंतर यह ब्रज के ऊँचे गाँव में जाकर रहने लगे और गार्हस्थ्य जीवन आरंभ किया। यहाँ बल्देव जी को तथा बरसाने में लाडिली लालजी को प्रतिष्ठापित किया, जिनकी सेवा अभी तक इन्हीं के वंशज तथा शिष्य करते हैं। इनका देहावसान 17वीं शती के प्राय: अन्त में वामन द्वादशी को हुआ।