हमें ज्ञात है कि फुरिअर श्रेणी के प्रयोग से किसी भी आवर्ती फलन को उचित आयाम, आवृत्ति एवं कला की साइन तरंगो के योग के रूप मे व्यक्त करना सम्भव है। इसके सामान्यीकरण के रूप में यह भी कह सकते हैं किं किसी भी समय के साथ परिवर्तनशील संकेत को उचित आयाम, आवृत्ति एवं कला की साइन तरंगो के योग के रूप में व्यक्त करना सम्भव है। फुरिअर विश्लेषण वह तकनीक है जिसका प्रयोग करके बताया जा सकता है कि कोई संकेत किन साइन तरंगों से मिलकर बना हुआ है। फलनों को सरल टुकड़ों में तोडकर समझने का प्रयास फुरिअर विश्लेषण का सार है।