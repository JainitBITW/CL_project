वस्तु को विविध रूपों में ग्रहण करनेवाले ज्ञान को "प्रमा" के अर्थ में तथा उस ज्ञान के साधन को "प्रमाकरण" के अर्थ में प्रमाण कहा जाता है। प्रमाण के दो भेद हैं- प्रत्यक्ष और परोक्ष। वस्तु को विशद रूप में ग्रहण करने वाले प्रमाण का नाम है- "प्रत्यक्ष" और अस्पष्ट रूप में ग्रहण करनेवाले प्रमाण का नाम है "परोक्ष"। प्रत्यक्ष के दो भेद हैं- सांव्यावहारिक और पारमार्थिक। "पारमार्थिक" प्रत्यक्ष का प्रादुर्भाव मन और इंद्रिय की सहायता के बिना केवल आत्मशक्ति से ही संपन्न होता है जब कि सांव्यावहारिक प्रत्यक्ष के प्रादुर्भाव में मन, इंद्रिय आदि बाह्य उपकरणों की भी अपेक्षा होती है। परोक्ष के दो भेद हैं- अनुमान और शब्द। अनुमान से होनेवाले बोध को "अनुमिति" तथा शब्द से होनेवाले बोध को शब्दबोध कहा जाता है।