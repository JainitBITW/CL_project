जिसमें बोधव्यापार की उत्पादिका चैतन्यशक्ति नहीं होती वह "अजीव" कहा जाता है। उसके दो भेद हैं - अस्तिकाय एवं अनस्तिकाय। "अस्तिकाय" रूप अजीव के चार भेद हैं - धर्मास्तिकाय अधर्मास्तिकाय, अकाशास्तिकाय और पुद्गलास्तिकाय। अस्तिकाय का अर्थ है - प्रदेशसमूह तथा अवयवसमूह। प्रथम में धर्म, अधर्म और आकाश का तथा दूसरे में पुद्गलों समावेश है। पदार्थों की गति के निमित्तभूत द्रव्य को "धर्म", उनकी स्थिति के निमित्तभूत द्रव्य को "अधर्म", उन्हें स्थान देने के निमित्तभूत द्रव्य को "आकाश" तथा जीव के जीवन मरण के निमित्तभूत द्रव्य को "पुद्गल" कहा जाता है। "अनस्तिकाय" का एक ही भेद है और वह है काल।