नेत्र के ऊपरी भाग में अश्रुग्रंथियाँ होती हैं और इनकी नलिकाएँ कंजक्टाइवा कोश में खुलती हैं। अश्रुजल निरंतर नेत्र को धोता रहता है। पलक की कोर के नासा छोर पर एक छिद्र होता है, जो अश्रुवाहिनी का मुखद्वार है। दोनों पलकों से दो अश्रुवाहिनियाँ अश्रुकोश में खुलती हैं और इस कोश से निकलकर नासाश्रुवाहिनी नाक में खुलती है। इस प्रकार नेत्र धोकर अश्रु इस पथ से नाक में निकल जाते हैं। यही कारण है कि रुदन के समय नाक पोछने की भी आवश्यकता होती है। अश्रु में एक प्रकार की जीवावसादक लाइसोज़ाइम पाया जाता है जो जीवाणुओं से नेत्र की रक्षा करता है।