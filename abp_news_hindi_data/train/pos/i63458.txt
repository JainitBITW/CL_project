डॉ॰ सुजुकी का जन्म कनज़ावा में हुआ। प्रारंभिक अध्ययन के बाद आप सन् 1892 में तोक्यो विश्वविद्यालय से स्नातक परीक्षा उत्तीर्ण कर उच्च अध्ययन के लिए 1897 में अमरीका गए। वहाँ अपने अध्ययन के साथ-साथ बौद्ध धर्म एवं उदार चीनी दर्शन ताओवाद के अनेक ग्रंथों का अंग्रेजी में अनुवाद किया। सन् 1909 में जापान लौटने पर सुजुकी पीअर विश्वविद्यालय में अंग्रेजी भाषा के अध्यापक नियुक्त हुए। इसी के साथ वे तोक्यो विश्वविद्यालय में भी अध्यापन कार्य करते रहे। सन् 1921 के पश्चात् आप ओतानी विश्वविद्यालय, क्योतो में बौद्ध-दर्शन-विभाग के अध्यक्ष नियुक्त किए गए।