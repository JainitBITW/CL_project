भाषावैज्ञानिक अध्ययन से पता चला है कि ताइवान पर बोली जाने वाली ऑस्ट्रोनीशियाई भाषाओं में सब से अधिक विविधता है। यह अक्सर किसी भाषा की गृहभूमि होने का संकेत होता है इसलिए भाषावैज्ञानिकों का मनना है कि आदि-ऑस्ट्रोनीशियाई पूर्वज भाषा यहीं जन्मी और फिर यहाँ से यह भाषा-परिवार फैलने लगा। इस विचार के अनुसार आदि-ऑस्ट्रोनीशियाई संस्कृति सबसे पहले ताइवान में आज से 5,500 वर्ष पूर्व पनपी थी। कुछ भाषावैज्ञानिक इस विचारधारा से असहमत हैं और उन्होने आनुवंशिक मातृवंश समूहों के आधार पर यह सम्भावना जतलाई है कि प्राचीनतम ऑस्ट्रोनीशियाई संस्कृति वास्तव में 13,000-17,000 वर्ष पूर्व सुलावेसी द्वीप के पास कहीं जन्मी थी और पिछले हिमयुग के अंत होने पर समुद्र के उठने से पैदा हुई सामाजिक अस्थिरता की वजह से अपनी मातृभूमि से बाहर फैलनी आरम्भ हो गई।