कन्नड के लोकगीतों तथा लोककलाओं के अध्ययन का कार्य भी प्रारंभ हुआ है। कर्नाटक में गत 300 वर्षो से अत्यंत लोकप्रिय लोककला "यक्षगान" पर शिवराम कारंत का लिखा हुआ "यक्षगान" वयलाट एक महत्वपूर्ण ग्रंथ है जिसपर भारत सरकार ने 5,000 रुपए का पुरस्कार प्रदान किया है। मास्ति वेंकटेश अयंगार ने अपने "पापुलर कल्चर इन कर्नाटक" में कन्नड के लोकसाहित्य का सुंदर परिचय दिया है। ग्रामगीतों के भी कई संग्रह प्रकाशित हुए हैं जिनमें बेंद्रे का "गरतियरहाडु", एल. गुंडप्पा का "हल्लियपदगलु", बी.एन. रंगस्वामी तथा गोरूर रामस्वामयंगार का "हल्लियहाडुगलु", मतिगट्ट कृष्णमूर्ति का "हल्लियपदगलु", तथा का.रा.कृ. का "जनपदगीतेगलु" उल्लेखनीय हैं।