वार साहित्य का मूल चारणों और राजाश्रयी कवियों की कविता में ढूँढा जा सकता है। वे राजाओं महाराजाओं का यशोगान और उनके पूर्वजों का कीर्तिवर्णन किया करते थे। युद्धक्षेत्र में भी वे वीरों के शौर्यगान से योद्धाओं को प्रेरित किया करते थे। असंभव नहीं कि ढाढी और रबाबी भी आजीविका उपार्जन के हेतु मेलो, तमाशों आदि में इन्हें गाया करते हों। अब तक उपलब्ध वीररस की वारों में कवि खुसरो विरचित "तुगलक दी वार' ही सर्वप्राचीन मानी जाती है। आध्यात्मिक वारों में गुरु नानकदेव प्रणीत "मलार की वार' है। यह सन्‌ 1521 में कर्तारपुर रावी में लिखी गई थी।