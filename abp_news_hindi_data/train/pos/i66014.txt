"गुरु ग्रंथ साहिब' की वारों को गाने के लिए जो नौ वारें तर्ज के रूप में प्रस्तुत की गई हैं, वे वीर-रस-संपृक्त हैं। इनमें से छह तो गुरु नानकदेव के समय से पूर्व की हैं। शेष तीन में से 'मलक मुरीद तथा चंद्रहड़ा सोहीआँ ' की वार में अकबर के दो सूरदारों का, 'राणै कैलास तथा मालदेव' की वार में जहाँगीर के समकालीन दो राजपूत भाइयों का तथा 'जौधै वीरै पूरबाणी' की वार में लक्खी जंगल के मुगलकालीन दो वीरों का युद्ध एवं यशोगान वर्णित है। ये वारें अधूरी ही मिलती हैं।