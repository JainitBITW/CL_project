जुलाई, 1853 में रूस की सेना ने कूच बोल दिया और डैन्यूब नदी के उत्तरवर्ती तुर्की के भूभाग-मोल्डेविया और बालेशिया के प्रांतों पर आधिकार कर लिया। तत्काल इंग्लैंड और फ्रांस का संयुक्त नौसेनिक बेड़ा तुर्की की सहायता के लिये बास्फोरस पहुँचा; किंतु अंगरेजी और फ्रांसीसी युद्धपोतों के देखते देखते साइनोप के निकट रूसी नौसेना ने तुर्की के बेड़े को नष्ट कर दिया। तब जनवरी,1854 ई. के आंरभ में इंग्लैंड और फ्रांस का संयुक्त बेड़ा कालासागर में घुसा और दोनों देशों ने शीघ्र ही रूस के विरूद्ध युद्ध की घोषणा कर दी। उन्होंने अपनी रक्षात्मक युद्ध करने की योजना बनाई। कुस्तुंतुनिया की रक्षा के लिये उन्होंने गैलीपोली में किलेबंदी करने का निश्चय किया। किंतु इसके पूर्व कि आंग्ल-फ्रेंच सेनाएँ कालासागर के पश्चिमी तट पर वर्ना में एकत्र हों, आस्ट्रिया के अमैत्रीपूर्ण रुख को देखकर रूस ने अपनी सेना को तुर्की के अधिकृत प्रदेशों से वापस बुला लिया। इस प्रकार रूस द्वारा तुर्की पर आक्रमण की संभावना समाप्त हो गई। फलत: इंग्लैंड और फ्रांस की स्थिति विषम हो गई।