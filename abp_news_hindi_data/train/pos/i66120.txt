जब सर्दी कम हुई तो दूसरी मुसीबत उठ खड़ी हुई। तार के आविष्कार से त्वरित संपर्क स्थापित करने की सुविधा हो गई। अत: दोनों देशों के मुख्यालयों से जो आदेश दस दिन में पहुँचते थे अब 24 घंटे में पहुँचने लगे। इस सुविधा का उपयोग इंग्लैंड और फ्रांस ने अलग अलग ढंग से किया। इंग्लैंड के लिये सैनिक असफलता का अर्थ मंत्रिमंडल में उलटफेर की संभावना से अधिक और कुछ न था। अत: युद्ध विभाग ने उसका उपयोग केवल अपने कप्तान जेविस के स्वास्थ्य के प्रति चिंता व्यक्त करने में किया। किंतु फ्रांस के सम्राट् के लिये तो हार राजवंश के विनाश का पैगाम था। अत: वे अपने सेनापति को दनादन सुझाव, सलाह और आदेश भेजने लगे। फलत: दोनों ही देशों के सेनापतियों को तारों के इस प्रकार के आदान-प्रदान के कारण मेज से उठकर और कुछ करने और सोचने की फुरसत ही नहीं रही।