मातृभाषा के सम्मान और संवर्धन के लिए उन्होंने बीड़ा उठाया था.उस समय ग्वालियर में मराठी साहित्य उपलब्ध नहीं हो पाता था,अत : र.वि. शिरढोणकर ने मराठी किताबों का एक डिपो शुरू किया। मराठी भाषा के विद्वतजनों को सुनने का अवसर ग्वालियर के मराठी भाषियों को मिले इस विचार से ''शरद व्याख्यान माला '' की शुरुआत की, जो आज भी चालू है। उनके पिता विष्णु पंत शिरढोणकर, इस सारी कवायद को बेकार का झमेला मानते थे और इसी वजह से बड़ा परिवार होने के बावजूद ,उनकी सहचरी राजाबाई शिरढोणकर के अलावा, परिवार की ओर से किसी का सहारा नहीं था। महाराष्ट्र से जो भी मेहमान आते उनकी आवभगत अल्प साधनों के साथ राजाबाई ही किया करती थीं। न तो कोई पूँजी थी, न ही किसी की ओर से कोई आर्थिक सहायता मिलती थी, बस एक जिद थी। उस जिद के लिए उन्होंने ऐसे ऐसे कई काम किए जिनके बारे में आज का पढ़ा-लिखा, उच्च शिक्षित युवा सोच भी नहीं सकता.