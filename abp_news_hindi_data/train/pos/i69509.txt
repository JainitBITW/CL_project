दोन नदी के किनारे बसे कोस्त्येन्की गाँव में 40,000 साल पुराने औज़ार मिले हैं जिनसे पत्थरों में छेद बनाए जा सकते हैं, यानी उस प्राचीन समय में भी मनुष्य इसके किनारे बसा करते थे। प्राचीन शक नाम 'दानु' यूनानियों द्वारा 'तानाईस' बुलाया जाने लगा और यूनानी स्रोतों में इस नदी को इसी नाम से पुकारा जाता है। मध्यकाल में यहाँ पर तुर्कीभाषी ख़ज़र क़बीलों का जोर हो गया और उन्होंने दोन पर सारकिल नामक एक बड़ा क़िला बनाया हुआ था। 16वीं और 17वीं शताब्दियों में इस क्षेत्र में रूसी-मूल के 'दोन कज़ाक' लोग आकर बस गए। यह वह स्वतन्त्र रूसी क़बीले थे जो रूसी सामाजिक व्यवस्था से बाहर थे और अपने लड़ाकेपन के कारण स्वतन्त्र रहे।