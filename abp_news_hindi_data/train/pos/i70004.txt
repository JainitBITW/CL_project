इन झड़पों को देखकर जापान और रूस की सरकारों ने बातचीत के बाद 1855 में एक संधि करी जिसके अनुसार इतुरूप और उस से दक्षिण के द्वीप जापान के हो गए और उरुप और उस से उत्तर के द्वीप रूस के हो गए। इस समझौते के अनुसार साख़ालिन द्वीप पर दोनों देशों के लोगों को रहने का अधिकार दिया गया। फिर 1875 में हुई सेंट पीटर्सबर्ग संधि के अनुसार जापान ने पूरा साख़ालिन द्वीप रूस को दे दिया लेकिन बदले में सारे कुरील द्वीप जापान को दे दिए गए। 1918-1925 में हुई झड़पों में जापानी फ़ौजे उत्तरी कुरील द्वीपों से कामचातका प्रायद्वीप पर पहुँच गई और उसके दक्षिणी भाग पर क़ब्ज़ा कर लिया। द्वितीय विश्वयुद्ध के अंतिम दिनों में जब जापान का पलड़ा हल्का पड़ रहा था, सोवियत संघ ने पूरे साख़ालिन और सारे कुरील द्वीपों पर धावा बोलकर अपना नियंत्रण जमा लिया। तब से सारे कुरील द्वीप रूस के क़ब्ज़े में हैं।