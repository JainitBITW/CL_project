ओड़िआ, हिन्दी, अंग्रेजी, संस्कृत एवं कोशली – इन पाँच भाषाओं में हरेकृष्ण मेहेर की मौलिक कृतियाँ एवं अनेक श्रेष्ठ काव्यकृतियों के छन्दोबद्ध अनुवाद हैं। ऊनके अनुवादों में स्वभावकवि गंगाधर मेहेर-प्रणीत ओड़िआ काव्य "तपस्विनी" के त्रिभाषी हिन्दी-अंग्रेजी-संस्कृत अनुवाद, कालिदास-कृत मेघदूत-काव्य का कोशली गीत-रूपान्तर एवं भर्तृहरि-कृत नीति-शृंगार-वैराग्य-शतकत्रय के ओड़िआ पद्यानुवाद उल्लेखनीय हैं। राष्ट्रीय एवं अन्तर्राष्ट्रीय स्तर की पत्रपत्रिकाओं में शोधलेख, प्रबन्ध और कविता आदि प्रकाशित हैं। विश्‍वसंस्कृत-सम्मेलनों, राज्य-स्तरीय अनेक सम्मेलनों एवं संगोष्ठियों में शोधलेख परिवेषण सहित कवि-सम्मेलनों में मौलिक कवितापाठ और सक्रिय योगदान रहा है। आकाशवाणी-दूरदर्शन आदि में लेख, परिचर्चा और कविताएँ प्रसारित हैं। संस्कृत के सरलीकरण और आधुनिकीकरण की दिशा में उनके विशेष प्रयत्न एवं अवदान प्रशंसनीय हैं। 