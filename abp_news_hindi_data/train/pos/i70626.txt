जावा कृषिप्रधान क्षेत्र है। रबर, गन्ना, चाय, कहवा तथा कोको व्यापारिक फसलें हैं, जो पहले बड़े बागानों में किंतु अब छोटे खेतों में भी उगाई जाती हैं। संसार का कुल 90% सिनकोना पैदा होता है। नारियल की जटा, तेल, ताड़ का तेल और पटुआ भी निर्यात होते हैं। धान सर्वप्रमुख उपज और निवासियों का आहार है। सिंचाई की सहायता से इसकी दो फसलें उगाई जाती है। तंबाकू, मकई, मटर, सोयाबीन और कसावा अन्य फसलें हैं। खनिजों में कोयला और तेल का उत्पादन होता है। जावा के लोग लगभग 30 प्रकार की दस्तकारी के लिये प्रसिद्ध हैं। बड़े उद्योग अधिक नहीं हैं। जकार्ता, सुराबाया और सेमरांग में जहाज बनते और मरम्मत होते हैं। कपड़े, कागज, दियासलाई, कांच और रासायनिक पदार्थो के भी कुछ कारखाने हैं।