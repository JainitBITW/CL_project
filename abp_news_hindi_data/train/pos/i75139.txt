तारों के वायुमंडल का अध्ययन भी वर्णक्रम की रेखाओं से किया जाता है। सूर्य के वायुमंडल के अध्ययन से हमें पता चला है कि इसमें हाइड्रोजन अत्यधिक मात्रा में हैं। दूसरा स्थान हीलियम का है। अन्य तत्व कम मात्रा में हैं, तथापि मैग्नीशियम और ऑक्सीजन के परमाणु निश्चित रूप से विद्यमान हैं। ज्ञात रासायनिक तत्वों में 61 तत्व सूर्य के वायुमंडल में पहचाने जा चुके हैं। अधिकाशं तारों का वायुमंडल सूर्य सरीखा है, तथापि सभी तारों का वायुमंडल बिलकुल एक सा नहीं है। इनमें कार्बन तथा ऑक्सीजन की मात्राओं में अंतर है।