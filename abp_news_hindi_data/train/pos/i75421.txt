तिरती गोदियों को उठाने की सामर्थ्य 300 टन से 1,00,000 टन तक होती है। द्वितीय विश्वमहायुद्ध के पहले कैंपबेल डिज़ाइन बहुत प्रचलित थी, जिसके अनुसार सदैंप्टन में विशालतम अटलांटिक लाइनरों और युद्धपोतों को स्थान देने के लिए 60,000 टन की तिरती गोदी बनी। बाद में तो और भी बड़ी बड़ी गोदियों की आवश्यकता का अनुभव हुआ। पोर्टस्मथ की 54,000 टन की 'ऐडमिरेल्टी तिरती गोदी 859 फुट 6 इंच लंबी और भीतर भीतर 129 फुट 6 इंच चौड़ी है। यह पानी में 38 फुट डूबनेवाला जहाज उठा सकती है। द्वितीय विश्वयुद्ध में बमनवर्षा द्वारा नष्ट हुई सिंगापुर की गोदी का स्थान लेने के लिए 50,000 टन की 857 फुट 8 इंच लंबी, 126 फुट 6 इंच चौड़ी और कुल 40 फुट गहरी गोदी बंबई में 1947 ई. में तैयार की गई, जो बाद में माल्टा पहुँचाई गई।