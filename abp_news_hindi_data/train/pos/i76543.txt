तात्पर्य यह है कि नलिन जी हिन्दी साहित्य में भी फैशन की शक्ल अपनाये संक्रामक रोग की तरह फैलते जा रहे विषय-वस्तु के कारण ही अगड़ा या पिछड़ा, सफल या असफल घोषित करने के सख्त खिलाफ थे और रचना के संघटक तत्त्वों के समुचित समायोजन को आवश्यक मानने के कारण स्थापत्य पर अतिरिक्त बल देते थे। उनके इस मन्तव्य को समझने और साहित्य के समुचित विकास हेतु अपनाने की जरूरत है न कि उन्हें रूपवादी मानकर खारिज करने की।