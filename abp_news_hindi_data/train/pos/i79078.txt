टेनिसन का जन्म 6 अगस्त, 1809 को समरस्बी, लिंकनशायर में हुआ। आपके पिता देहात के एक गिरजे के पादरी थे जहाँ के प्रकृतिप्रधान ग्रामीण वातावरण में आपका बचपन व्यतीत हुआ। इससे आपकी काव्यप्रतिभा बचपन में ही अंकुरित हो उठी। विद्याध्ययन के लिए ट्रिनिटी कालेज, केंब्रिज में भरती होने से दो वर्ष पहले ही आपका पहला काव्यसंग्रह 1827 ई0 में प्रकाशित हुआ। इस संग्रह में आपके बड़े भाई, चार्ल्स की भी कुछ कविताएँ सम्मिलित थीं और इसका नाम 'पोएम्स बाई टू ब्रदर्स', था। 1829 में आपको 'टिंबकटू' शीर्षक अतुकांत कविता लिखने पर अपने विश्वविद्यालय का चांसलर पदक प्राप्त हुआ। वर्ष भर बाद आपके गीतों की एक पुस्तक प्रकाशित हुई। 1831 ई. में अपने पिता की मृत्यु हो जाने के बाद विश्वविद्यालय की पढ़ाई, परीक्षा की डिग्री प्राप्त किए बिना आपने छोड़ दी और साठ बरस तक निरंतर काव्यसाधना में लगे रहे। 1832 ई0 में आपका ऐक और कवितासंग्रह प्रकाशित हुआ जो लोकप्रिय हुआ।