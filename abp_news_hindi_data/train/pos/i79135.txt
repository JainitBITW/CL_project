वैसे तो हर सुत्त का अपना महत्व है, लेकिन निम्नलिखित सुत्तों का विशेष महत्व है- ब्रह्मजाल, सामंत्रफल, महापरिनिब्वान, महानिदान और सिंगालोवाद। ब्रह्मजाल सुत्त में बासठ मतवादों का विवरण है। सामंञफल में शील, समाधि और प्रज्ञा से युक्त बौद्ध साधनापद्धति का विवरण है। सतिपट्ठान में चार स्मृतिप्रस्थानों का विवरण है, जिनका कि बौद्ध योग में महत्वपूर्ण स्थान है। चार स्मृतिप्रस्थान इस प्रकार हैं- कामानुपश्यना, वेदनानुपश्यना, चित्तानुपश्यना और धर्मानुपश्यना। धर्मानुपश्यना में नीवरग, स्कंध, आयतन बोध्यांग और चार आर्य सत्यों का विवरण आया है। महापरिनिव्बान सुत्त में भगवान की अंतिम चारिका का वर्णन आया है। इस चारिका में भगवान ने 37 बोधिपक्षीय धर्मों के अभ्यास पर जोर दिया है। इस सुत्त में मगध नरेश अजातशत्रु और वज्जियों के बीच की तनातनी का भी उल्लेख आया है। महपरिनिर्वाण के बाद भगवान के शरीर का दाहसंस्कार, अस्थियों का विभाजन और उनपर स्तूपों का निर्माण इत्यादि बातों की चर्चा भी इस सुत्त में आई है। महानिदान में प्रतीप्त्यसमुत्पाद का विवरण है, जो बौद्ध धर्म और दर्शन का महत्वपूर्ण सिद्धांत है। सिंगालोवाद सुत्त में गृहस्थधर्म निर्दिष्ट है।