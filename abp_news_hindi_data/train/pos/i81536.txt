राम दुलारे त्रिवेदी का जन्म उन्नाव जिले के करनाई पुर गाँव में 1902 के मार्च महीने में हुआ था। बचपन में पिता गुजर गये। परिवार में विधवा माँ और एक छोटा भाई था। गणेशशंकर विद्यार्थी ने उन्हें कानपुर में स्काउट मास्टर की नौकरी दिला दी। नई नई नौकरी लगी थी कि 1921 में असहयोग आन्दोलन शुरू हो गया। उन्होंने एक स्वयंसेवक की हैसियत से उसमें शिरकत की और पीलीभीत में गिरफ्तार कर लिये गये। सज़ा हुई और बरेली जेल भेज दिये गये। वहाँ उनकी मुलाकात रोशन सिंह से हुई जो उस समय शाहजहाँपुर के सक्रिय सदस्य के रूप में पहले से ही सज़ा काट रहे थे। जेल में इन्हें चक्की पीसने को दी गयी तो जेलर से भिड़ गये जिसके कारण बड़ी मार पड़ी किन्तु चक्की नहीं पीसी। जेल की पुलिस द्वारा भयंकर यातनायें दी गयीं किन्तु वे एक ही उत्तर देते रहे - "चक्की औरतें पीसती हैं, मर्द नहीं।" आखिरकार तन्हाई की कोठरी में डाल दिया गया।