भारतीय समाज की अनेक समस्याओं का मूल कारण समाज को समुचित शिक्षा न मिलना है। इसलिए केन्द्र ने शिक्षा को प्राथमिकता देते हुए देश के विभिन्न भागों में आवासीय व सामान्य विद्यालय स्थापित किए हैं जिनमें से 21 अरुणाचल प्रदेश, 10 असम, 8 अंडमान निकोबार द्वीप समूह, 1 नागालैंड, 1 कर्नाटक और 2 तमिलनाडु में हैं। साथ ही तिनसुकिया, डिब्रूगढ़, गोलाघाट जैसे दूरस्थ क्षेत्रों में भी अनेक प्रकल्प चलाए जा रहे हैं। देश की आर्थिक और सामाजिक स्थिति में प्रगति लाने के उद्देश्य से कई जिलों में केन्द्र द्वारा ग्राम विकास कार्यक्रम चलाए जा रहे हैं। सामाजिक चेतना और सांस्कृतिक नव-जागरण लाने हेतु विभिन्न क्रियाकलाप अपनाए गए हैं-जैसे पोषक बालवाड़ियां, युवा प्रेरणा शिविर, ग्रामीण पुस्तकालय, चिकित्सा सेवा, सांस्कृतिक वर्ग एवं प्रतियोगिताएं, बाल संस्कार वर्ग आदि।