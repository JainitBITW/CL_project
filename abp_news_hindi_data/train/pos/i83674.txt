द्वीप पर बने सफेद फर्श और लकडी की ऊंची छतों वाले अष्टभुजाकार होटल में पांच विशालकाय स्वीट हैं। हर स्वीट में समुद्र का सीधा दृश्य देने वाले बेडरूम के अलावा बैठक, बरामदा और बहुत खुला स्थान है। हर बेडरूम का अपना छज्जा है जहां से हिंद महासागर की विशालता का दृश्य दिखता है। भवन का मध्य कक्ष तीस फुट ऊंचा है जिसमें प्राकृतिक रोशनी और हवा के आने की पूरी व्यस्था है। भवन का फर्नीचर आपको सौ वर्ष पहले के दौर में लेकर चला जाएगा। इनफिनिटी स्वीमिंग पूल एकदम अंतहीन समुद्र में नहाने जैसा है। पूल और पूल के पार सागर। भवन के चारों ओर दो एकड में फैला जंगलनुमा बगीचा है, जिसमें एक निर्जन द्वीप पर खो जाने जैसा आनंद भी उठाया जा सकता है।