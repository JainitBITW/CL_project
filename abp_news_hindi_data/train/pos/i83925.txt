हृद्दाह का कारण प्राय: अपच तथा ग्रासनाल के निम्न भाग, आभाशय तथा यकृत संबंधी कुछ रोग हो सकते हैं। जी मिचलाना और वमन प्राय: संक्रामक रोगों तथा ज्वर में होते हैं। वमन केवल तंत्रिकातंत्र के कारण भी होते हैं और बहुत समय तक होते रहते हैं। कारण को ढूंढ़कर दूर करना आवश्यक है। शामक औषधियाँ इस दशा में लाभ करती हैं। हिचकी भी ऐसा ही रोग है जो अधिकतर तंत्रिकातंत्र के कारण उत्पन्न होता है। रोगों में वह विषम दशा का सूचक है। कब्ज, मलत्याग का पूर्ण न होना है। जिनको सदा कब्ज रहता है, वे आहार और व्यायाम द्वारा इस दशा को दूर कर सकते हैं। उग्र दशा में, जो प्राय: ज्वरों में हो जाती है, विरेचक औषधियों द्वारा इसको दूर किया जाता है।