वैदाओं में मृतों को दफ़ना देने का रिवाज है और किसी की मृत्यु होते ही उसे जल्द-से-जल्द दफ़ना देने का प्रयास किया जाता है। 4 से 5 फ़ुट की क़ब्र खोदी जाती है और उसमें शव को कपड़े में लपेटकर लिटा दिया जाता है। ऊपर से उसे पत्तों और मिटटी से ढककर बंद कर दिया जाता है। शव के साथ-साथ मृतक का कुछ निजी सामान भी दफ़ना दिया जाता है, जैसे कि उसके धनुष-बाण और पान-सुपारी की थैली। क़ब्र के सिरे पर तीन खुले नारियल और एक छोटा लकड़ियों का ढेर और पाऊँ की तरफ़ एक खुला और एक बंद नारियल भी रखा जाता है। कुछ वैदा समुदायों में दफ़नाने से पहले शव को कुछ विशेष जंगली पत्तों या नीम्बू के रस से सुगन्धित किया जाता है। कुछ समुदायों में क़ब्र के सिर, पैर या बीच में 'पथोक' नामक एक प्रकार के कैक्टस को बोया जाता है।