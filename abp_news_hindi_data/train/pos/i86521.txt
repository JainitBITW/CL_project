'क्षत्रप' प्राचीन काल में फारस के सम्राटों द्वारा प्रांतीय शासकों के लिये दिया हुआ नाम । इब्रानी का 'शख्शद्रपन' भी इसी अर्थ में प्रयुक्त हुआ है। इसका अर्थ 'प्रदेश का रक्षक' होता है। ग्रीक लेखकों - हेरारदोतस, थ्यूसिदीदिज़ तथा ज़ेनोफ़न ने बाबुल, मिस्र आदि देशों के अभिलेखों में इसका अर्थ उपशासक अर्थात् लेफ्टिनेंट गवर्नर किया है। हेरोदोतस के अनुसार कुरूष के महान ने अपने साम्राज्य को अनेक प्रान्तों में विभक्त किया; दारयावौष ने उनका एक निश्चित ढंग से संगठन किया तथा अपने पूरे साम्राज्य में 21 क्षत्रप प्रान्तों का निर्माण किया और उनका कर भी निश्चित किया। क्षत्रपों तथा उपक्षत्रपों का सर्वप्रथम कार्य अपने प्रान्तों का भूमिकर इकट्ठा करना था। क्षत्रप इस कर में से राजकीय सेना, न्यायाधीशों तथा अपने व्यक्तिगत व्ययों को निकालकर अवशिष्ट भाग सम्राट को देता था। यदि क्षत्रप सम्राट का कृपापात्र बनना चाहता तो वह सम्राट के भाग की मात्रा अधिक कर देता। क्षत्रपों की और से सम्राट के लिए कोई निश्चित रकम नहीं बँधी होती थी।