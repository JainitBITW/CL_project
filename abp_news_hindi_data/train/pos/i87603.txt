हिंदी जगत्‌ में मुंशी जी की ख्याति मुख्यत: प्राचीन इतिहास के प्रकांड पंडित के रूप में है। इन विषयों पर हिंदी और उर्दू में इन्होंने 50-60 ग्रंथों की रचना की थी जिनमें अकबरनामा, हुमायूँनामा, बाबरनामा, जहाँगीरनामा जैसे सुप्रसिद्ध ऐतिहासिक आकरग्रंथ उल्लेख्य हैं। इनको कई ग्रंथों पर पुरस्कार भी मिला था। इनकी प्रसिद्धि का दूसरा कारण काशी नागरीप्रचारिणी सभा के अंतर्गत ऐतिहासिक ग्रंथों के प्रकाशनार्थ 'देवीप्रसाद ऐतिहासिक पुस्तकमाला' की स्थापना है जिसमें अब तक बीस से अधिक उत्तमोत्तम ग्रंथ निकल चुके हैं।