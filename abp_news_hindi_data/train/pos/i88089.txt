बद्रीनाथ मन्दिर, जिसे बद्रीनारायण मन्दिर भी कहा जाता है, भगवान विष्णु को समर्पित एक हिन्दू मन्दिर है। यह उत्तराखण्ड राज्य के चमोली जनपद में अलकनन्दा नदी के तट पर स्थित है। मन्दिर के नाम पर ही इसके इर्द-गिर्द बसे नगर को भी बद्रीनाथ ही कहा जाता है। बद्रीनाथ मन्दिर गढ़वाल क्षेत्र की ऊँची पहाड़ियों में समुद्र तल से 3,133 मीटर की ऊंचाई पर स्थित है। हिमालयी क्षेत्र के अत्यधिक कठोर मौसम की वजह से यह मन्दिर प्रत्येक वर्ष केवल छह महीने के अन्तराल के लिए ही खुला रहता है। बद्रीनाथ भारत के सबसे व्यस्त तीर्थस्थानों में एक है; 2012 में यहाँ लगभग 10,60,000 तीर्थयात्री दर्ज किये गए थे।