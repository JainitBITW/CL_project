बद्रीनाथ मंदिर भगवन विष्णु को समर्पित पांच संबंधित मंदिरों में से एक है, जिन्हें पंच बद्री के रूप में एक साथ पूजा जाता है। ये पांच मंदिर हैं - बद्रीनाथ में स्थित बद्री-विशाल, पांडुकेश्वर में स्थित योगध्यान-बद्री, ज्योतिर्मठ से 17 किमी दूर सुबेन में स्थित भविष्य-बद्री, ज्योतिर्मठ से 7 किमी दूर अणिमठ में स्थित वृद्ध-बद्री और कर्णप्रयाग से 17 किमी दूर रानीखेत रोड पर स्थित आदि बद्री। इन पांच मंदिरों के साथ जब दो अन्य मंदिरों को भी जोड़ा जाता है, तो इन सात मंदिरों को संयुक्त रूप से सप्त-बद्री कहा जाता है। सप्त बद्री में इन पांच मंदिरों के अतिरिक्त कल्पेश्वर के निकट स्थित ध्यान-बद्री तथा ज्योतिर्मठ-तपोवन के समीप स्थित अर्ध-बद्री भी शामिल हैं। ज्योतिर्मठ के नृसिंह बद्री को भी कभी कभी पंच-बद्री या सप्त-बद्री में स्थान दिया जाता है। उत्तराखण्ड में पंच बदरी, पंच केदार तथा पंच प्रयाग पौराणिक दृष्टि से तथा हिन्दू धर्म की दृष्टि से अति महत्वपूर्ण माने जाते हैं।