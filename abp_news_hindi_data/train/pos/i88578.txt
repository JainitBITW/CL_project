प्राचीन भारत में मूलभूत लघुगणक का उपयोग 'षट्खण्डागम' में देखने को मिलता है। षट्खण्डागम की धवला टीका में अर्धच्छेद, त्रयच्छेद, चतुर्छेद आदि शब्दों का प्रयोग किया गया है जो बिलकुल लघुगणक की क्रिया जैसा ही है। उदाहरण के लिये 32 का अर्धच्छेद 5 है जो बताता है कि 32 को बार-बार आधा करें तो 5-बार में 1 आ जाता है। इसी तरह 81 का त्रयच्छेद 4 है क्योंकि 81 को बार-बार तिहाई करें तो 4-बार में 1 आ जाता है। ध्यान देने योग्य है कि ये क्रियायें क्रमशः log2, log3 आदि जैसी ही हैं।