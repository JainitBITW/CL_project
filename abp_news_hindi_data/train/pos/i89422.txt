कवीन्द्राचार्य सरस्वती के मूल नाम के संबंध में कोई प्रामाणिक प्रमाण उपलब्ध नहीं होता। वे मूलत: महाराष्ट्र के गोदावरी नदी के किनारे स्थित किसी नगर के निवासी थे। यह स्थान 'प्रतिष्ठान' कहा गया है। कवींद्राचार्य आश्वलायन शाखा के ऋग्वेदीय ब्राह्मण थे। बाल्यावस्था में उन्हें सांसारिक विषयों से विरक्ति हुई थी जिसके परिणामस्वरूप उन्होंने बचपन ही में संन्यासाश्रम में प्रवेश किया। उन्होंने जीवन के प्रारंभिक दिनों में वेद-वेदांग, काव्यशास्त्र आदि का गंभीर अध्ययन किया था। 