वाराणसी के पंडितों में इनका बड़ा आदर था। फ्रांसीसी यात्री बर्नियर ने वाराणसी के जिन प्रधान पंडित, उनके विद्यालय और पुस्तकालय का बड़े आदर के साथ जिक्र किया है, वे संभवत: कवींद्र ही हैं। वाराणसी तथा प्रयाग के जनसमाज में इनका कितना सम्मान था, इसका प्रमाण तो इसी से चलता है कि यात्राकर हटवाकर जब ये आगरा से वाराणसी लौटे तो प्रयाग और वाराणसी की जनता तथा पंडित समाज ने इनका भव्य अभिनंदन किया था। 'कवीद्रंचंद्रोदय' नाम से लगभग 70 संस्कृत कवियों ने और 'कवींद्रचंद्रिका' नाम से 33 ब्रजभाषा के कवियों ने इन्हें काव्यात्मक अभिनंदन भेंट किए थे। इनमें से प्रथम प्रकाशित हो चुका है।