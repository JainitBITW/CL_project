डैविल एकपत्नीक नहीं हैं और उसमें प्रजनन प्रक्रिया बहुत मज़बूत और प्रतिस्पर्धी है। नर मादाओं के लिए एक-दूसरे से लड़ते हैं और फिर अपनी साथिन को अन्य किसी के पास जाने से रोकते हैं। मादाएँ मिथुनीकरण के मौसम में तीन सप्ताह में तीन बार अंडोत्सर्ग कर सकती हैं और ढाई वर्षीय मादाओं में से 80% गर्भवती नजर आती हैं। मादाओं के जीवन में औसतन चार प्रजनन के मौसम आते हैं तथा वे तीन सप्ताह बाद 20-30 जीवित नवजातों को जन्म देती हैं। नवजात गुलाबी रंग के होते हैं और उनकी त्वचा पर घने बाल नहीं होते। उनकी चेहरे की विशेषताएँ अस्पष्ट होती हैं और जन्म के समय उनका वजन 0.20 ग्राम के आसपास होता है। क्योंकि धानी में केवल चार स्तनाग्र होते हैं, इसलिए नवजातों में आपस में ख़ूनी संघर्ष होते हैं और कुछ ही नवजात जीवित रह पाते हैं। नवजात तेज़ी से बढ़ते हैं और करीब 100 दिन बाद थैली से बाहर निकाल दिए जाते हैं। उस समय इनका वज़न लगभग 200 ग्राम होता है। शावक लगभग नौ महीने के बाद आत्मनिर्भर हो जाते हैं, इसलिए मादा का साल का अधिकांश समय बच्चे के जन्म और पालन से संबंधित गतिविधियों में खर्च होता है।