यह पौधा दक्षिण यूरोप का देशज है और ओषधि के लिए इटली और विशेषकर सिसिली में उगाया जाता है। ग्रीष्म ऋतु के आरंभ में इसमें श्वेत पुष्प के गुच्छे निकल आते हैं। इस पौधे से क्षीरी नामक ओषधि प्राप्त की जाती है। जब पौधा लगभग आठ वर्ष का एवं उसके तने का व्यास कम से कम तीन इंच का हो जाता है, तब जुलाई या अगस्त में भूमि के ऊपरवाले तने की छाल में केवल एक ओर प्रति दिन डेढ़ से दो इंच लंबी एक अनुप्रस्थ काट लगाई जाती है। प्रत्येक कटन एक दूसरे से प्राय: एक अथवा दो इंच ऊपर लगती है। इन कटनों में से शर्करायुक्त स्राव निकलता है जिसको तने पर ही सूखने दिया जाता है। इसी को क्षीरी कहते हैं। कटनों में लकड़ी आदि के टुकड़े खोंस देने से उनपर क्षीरी जम जाती है जो सबसे उत्तम होती है। इसको मैना आ कानोलो कहते हैं।