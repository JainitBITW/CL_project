2013 में मिथुन को फिल्म आशिकी 2 के गीत "तुम ही हो" के लिए व्यापक प्रसिद्धि मिली। इस गीत के लिए उन्हें उस वर्ष सर्वश्रेष्ठ संगीतकार के फिल्मफेयर, आइफा, जीआईएमए, ज़ी सिने और मिर्ची म्यूजिक समेत कई पुरस्कार प्राप्त हुए। इसके बाद यारियां तथा सम्राट & कं इत्यादि फिल्मों में एक-दो गीत बनाने के बाद मिथुन ने 2014 की फिल्म एक विलन में संगीत दिया, जिसमें उनके बनाये तीनों गीत; "बंजारा", "जरुरत" और "हमदर्द" सफल रहे। इसके बाद मिथुन ने फिर कई फिल्मों में अतिथि-संगीतकार के तौर पर एक-दो गीत बनाये, जिनमें अलोन का आवारा, हमारी अधूरी कहानी का हमनवा, लवशुदा का मर जाएँ, और की & का का "जी हज़ूरी" प्रमुख रहे। 2015 में ही मिथुन ने फिल्म आल इस वेल के लिए 1989 की फिल्म क़यामत से क़यामत तक के गीत "ऐ मेरे हमसफ़र" को पुनः बनाया, जिसे उन्होंने स्वयं ही गाया था। 