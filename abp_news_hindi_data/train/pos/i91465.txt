कृशनसर एक सुंदर पर्वतीय झील है जिसके पीछे विष्णु पर्वत खड़ा हुआ है। इसकी तुलना अक्सर पास की विशनसर से की जाती है क्योंकि जहाँ कृशनसर का रंग कुछ हरा नज़र आता है वहाँ विशनसर का बहुत नीला है। दोनों झीलों में ट्राउट मछली मिलती है। यह उत्तरी यूरोप की निवासी है लेकिन इसे कश्मीर की कई नदी-झीलों में लाकर छोड़ा गया था ताकि लोग इन्हें पकड़ने-खाने का आनंद ले सकें। कृशनसर के आसपास मर्ग फैले हुए हैं जहाँ चरवाहे अपनी भेड़-बकरियाँ लेकर आते हैं। सर्दियों में यहाँ भारी बर्फ़बारी होती है और झील भी जम जाती है। कृशनसर से एक धारा निकलकर विशनसर में जाती है और उस झील से आगे किशनगंगा नदी निकलती है।