हिन्दुत्व के इन रक्षकों की सामूहिक हत्या से देश में एक विचित्र स्थिति उत्पन्न हो गई थी। सिख भाई नाराज थे। अत: अनेक राष्ट्रवादी संगठनों ने राष्ट्रीय स्वयंसेवक संघ के तत्कालीन नेतृत्व से सम्पर्क किया और उनसे निवेदन किया कि समाज में किसी भी जाति, पंथ के साथ ऐसी घटना न घटे, उनका मनोबल न टूटे इसलिए एक सशक्त मंच बनाएं। काफी विचार-मंथन के पश्चात् राष्ट्रीय सिख संगत की स्थापना 1986 में अमृतसर की पावन धरती पर की गई। अवसर था, श्रीगुरु नानकदेव जी का प्रकाश पर्व। इस निमित्त एक गरिमामय कार्यक्रम का आयोजन हुआ था और उसकी अध्यक्षता की थी लखनऊ के प्रसिद्ध सिख विद्वान सरदार शमशेर सिंह ने। यही राष्ट्रीय सिख संगत के प्रथम अध्यक्ष भी बने। इसके बाद वरिष्ठ प्रचारक सरदार चिरंजीव सिंह को अध्यक्ष का दायित्व दिया गया। इनके समय में संगत की देश में एक विशिष्ट पहचान बनी। वर्तमान में जयपुर की एक प्रसिद्ध हस्ती सरदार गुरुचरण सिंह गिल संगत के राष्ट्रीय अध्यक्ष हैं।