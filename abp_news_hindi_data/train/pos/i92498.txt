गूगल अर्थ भवनों तथा संरचनाओं को त्रिआयामी रूप में प्रर्दशित करने में सक्षम है, जिसमें स्केचअप, एक त्रिआयामी मॉडलिंग कार्यक्रम के उपयोग से उपयोगकर्ताओं की प्रस्तुतियां शामिल होती हैं। गूगल अर्थ के पिछले संस्करणों में, त्रिआयामी भवन केवल कुछ ही नगरों में दिखाए गए थे, उनकी भी प्रस्तुति खराब थी और उनमे बारीकियां नहीं दिखती थीं। अगस्त 2007 में हैम्बर्ग ऐसा पहला शहर हुआ जो पूरी तरह, अपनी बनावट के साथ त्रि-आयामी दिखाया जा सका। 16 जनवरी 2008 को वेस्टपोर्ट का आयरिश क़स्बा गूगल अर्थ में त्रि-आयामी चित्र के साथ सम्मिलित किया गया। 'वेस्टपोर्ट त्रिआयामी' मॉडल त्रिआयामी चित्र बनाने वाली फ़र्म ए एम 3 टी डी द्वारा लम्बी दूरी की लेजर स्कैनिंग तकनीक तथा डिजिटल फोटोग्राफी का प्रयोग करते हुए तैयार किया गया था एवं एक आयरिश क़स्बे का इस प्रकार तैयार किया गया अपनी तरह का पहला मॉडल है। चूँकि इसे स्थानीय सरकारों को अपने नगर नियोजन के कार्य हेतु मदद करने के उद्देश्य से विकसित किया गया था, इसलिए इसमें गूगल अर्थ में पाए जाने वाली सर्वोच्च विभेदन की फ़ोटो-रियलिस्टिक बनावट समाहित है। गूगल के त्रि आयामी वेयरहाउस तथा अन्य वेबसाइट्स के माध्यम से विश्व के कतिपय भवनों व इमारतों का त्रि आयामी प्रतिपादन उपलब्ध है।