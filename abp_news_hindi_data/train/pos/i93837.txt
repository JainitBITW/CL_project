कुणाल का जन्म उस मशहूर कपूर ख़ानदान में हुआ जो कई पीढ़ियों से फ़िल्म जगत को लोकप्रिय अभिनेता और अभिनेत्रियां देता आ रहा है। उनके दादाजी पृथ्वीराज कपूर थे। उनके पैतृक चाचा राज कपूर और शम्मी कपूर हैं। उनके छोटे भाई करन कपूर और बहन संजना कपूर ने भी कुछ फ़िल्मों में अभिनय किया किन्तु वे दोनों उनकी तरह अधिक क़ामयाब नहीं हो पाए. उनके नाना-नानी जेफ़्री केंडल और लॉरा केंडल भी अभिनेता थे, जिन्होनें अपने थियेटर समूह 'शेक्स्पियेरियेना' के साथ भारत और एशिया का दौरा किया और शेक्सपियर और शॉ के नाटकों का प्रदर्शन किया। मर्चेंट आइवरी की फ़िल्म शेक्सपियर वाला, कुछ-कुछ उनके परिवार पर आधारित थी जिसमें उनके पिता और उनकी मौसी, अभिनेत्री फ़ेलिसिटी केंडल ने भूमिका निभाई थी।