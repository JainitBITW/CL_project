कुणाल ने अधिकतर अपने पिता की फ़िल्मों में काम किया। 1972 में उन्होंने अपने करियर की शुरुआत अंग्रेज़ी फ़िल्म सिद्धार्थ से की जिसमें उन्होंने अपने पिता द्वारा निभाए गए शीर्षक पात्र के पुत्र का किरदार निभाया था। उसके बाद वे 1978 में श्याम बेनेगल की बहुचर्चित फ़िल्म जुनून में दिखाई दिए, जिसमें उनके पिता, माता और उनके दोनों भाई-बहन भी दिखाई दिए। 1981 में वे बॉलीवुड की अपनी पहली मुख्यधारा की फ़िल्म आहिस्ता आहिस्ता में पद्मिनी कोल्हापुरे के साथ नज़र आए। फ़िल्म बॉक्स ऑफिस पर हिट रही किन्तु उनके करियर को अच्छी शुरुआत दिलाने में नाक़ामयाब रही। 1982 में वे एक बार फिर बहु प्रशंसित फ़िल्म विजेता में अपने पिता के साथ नज़र आए। उसके बाद वे विवादास्पद कलात्मक फिल्म उत्सव, सजन तारा संभारना और त्रिकाल में नज़र आये।