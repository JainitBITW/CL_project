फ़रग़ना वादी उत्तर में तियन शान पर्वतों और दक्षिण में गिस्सर-अलई पर्वतों के बीच में स्थित एक 300 किमी लम्बी और 70 किमी चौड़ी घाटी है। इसका कुल क्षेत्रफल 22,000 वर्ग किमी है। नरयिन और कारा दरिया की मौजूदगी से यहाँ की भूमि काफ़ी उपजाऊ है। इन दोनों नदियों का उज़्बेकिस्तान के नमन्गान प्रान्त के नमन्गान शहर में संगम होता है और उसके बाद इसे सिर दरिया के नाम से बुलाया जाता है। यहाँ बहुत से अन्य नदी-झरने भी पानी और उसके साथ-साथ रेत लाते हैं। यह रेत नदियों के किनारों पर जमा होकर ढेरियाँ बना लेती है जो हवा के प्रभाव से हिलकर अक्सर खेत-खलिहानों में भी आ जाते हैं।