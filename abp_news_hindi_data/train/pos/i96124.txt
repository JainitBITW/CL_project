प्राचीन केरल में भोजन के संदर्भ में जाति से जुडे़ त्याज्य-ग्राह्य नियम का पालन होता था। यह विभाजन केवल भोज्य वस्तुओं को लेकर ही नहीं, प्रीतिभोजों में भी लागू होता था। 20 वीं शताब्दी के प्रारम्भिक दशकों में हुए जाति विरोधी आन्दोलन तथा शक्तिशाली नवोत्थान आन्दोलन ने यह विभाजन समाप्त कर दिया। जाति व्यवस्था के उच्च शिखर पर विराजमान नंपूतिरि लोग इस विभाजन के जनक थे। उपजातियों में भी यह भेद था। इसमें सबसे प्रमुख भेद-भाव साथ खाने के लिए होता था। कुछ खास भोज्य पदार्थ खास जाति के लोग ही खा सकते हैं। ब्राह्मणों के साथ बैठकर खाने का अधिकार किसी दूसरे को नहीं था। वे अपने से निम्न जाति के लोगों के साथ बैठकर भोजन नहीं करते थे। बाद में केरल ने इसके खिलाफ 'पंक्ति भोजन' नामक अभियान चलाया।